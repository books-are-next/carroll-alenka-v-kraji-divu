<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection2"><p class="mlptext1">Při těch slovech uklouzla a žbluňk! byla po krk ve slané
vodě. Nejprve ji napadlo, že snad spadla do moře, „tak to pojedu domů vlakem,“
řekla si Alenka. (Byla totiž jednou jedinkrát u moře a hned usoudila, že ať jde
člověk na anglickém pobřeží, kam chce, všude uvidí v moři spoustu převozných
kabin, dále děti, jak nabírají dřevěnými lopatkami písek, potom řadu penziónů a
za nimi nádraží.) Ale brzy přišla na to, že je v kaluži slz, které naplakala,
když měřila devět stop.</p>

<p class="mlptext">„Neměla jsem tolik plakat!“ řekla si Alenka a plavala sem a tam,
aby z toho vybředla. „Za trest se teď utopím ve vlastních slzách! To bude
divné! Ale dnes je divné všecko.“</p>

<p class="mlptext">A tu v kaluži kousek od ní něco zašplouchalo – i plavala tam
podívat se, co to je. Zprvu jí to připadalo jako mrož nebo hroch, ale potom si
vzpomněla, jak je maličká, a zjistila, že to je jen myška, která stejně jako
ona sklouzla do vody.</p>

<p class="mlptext">Což abych na myš promluvila, pomyslila si Alenka. Jsou tady
samé nevídané věci, kdoví, třeba umí ta myš mluvit. Ostatně nic se nestane,
když to zkusím. Spustila tedy: „Ó myši, nevíš, jak bych se dostala z té kaluže?
Mám už toho plavání tady dost, prosím tě, ó myši!“ (Alenka si myslila, že
takhle se s myší mluví. Nikdy to nedělala, ale jak si pamatovala, v bratrově
latinské mluvnici stálo:<span class="mlpznakkurziva11b"> myš – myši – myši – myš –
ó myši!</span><i class="calibre15">)</i> Myš se na ni podívala zvědavě a jako by na ni jedním
očkem mrkla, ale nic neříkala.</p>

<p class="mlptext">Možná že nerozumí anglicky, myslila si Alenka. Tohle bude francouzská
myš, přišla sem s Vilémem Dobyvatelem. (Alenka sice z dějepisu leccos věděla,
ale kdy se co událo, o tom neměla ani potuchy.) Spustila tedy znovu: „Où est ma
chatte?“ To byla první věta z francouzské učebnice. Myš se najednou vymrštila
z vody a jako by se po celém těle třásla strachy. „Ach, odpusť, Myško,“ vyhrkla
Alenka samým leknutím, že se snad toho zvířátka nějak nemile dotkla. „Dočista
jsem zapomněla, že nemáš ráda kočky.“</p>

<p class="mlptext">„Že nemám ráda kočky!“ zapištěla pronikavě a zlostně Myš. „Ty
bys je na mém místě měla ráda?“</p>

<p class="mlpobrazky"></p>
</div>
</body>
</html>
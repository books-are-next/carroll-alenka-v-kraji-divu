<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection2"><p class="mlptext1">„Moc ráda,“ řekla Alenka.</p>

<p class="mlptext">„Zkusme tedy první figuru!“ řekl Paželv Nohovi. „Bez Humrů se
nějak obejdem. Kdo z nás bude zpívat?“</p>

<p class="mlptext">„Zpívej ty, já jsem slova zapomněl,“ řekl Noh.</p>

<p class="mlptext">I tančili vážně kolem Alenky, a když došli až k ní, vždycky jí
šlápli na <span class="calibre18">prsty, předními prackami mávali do
taktu. Paželv přitom zvolna a smutně</span> prozpěvoval:</p>

<p class="mlpversei">„Hněte sebou, no tak honem,“ Bělice řve na Šneka.<br class="calibre11"/>
„Delfín na ocas nám šlape, tlačí se a nečeká,<br class="calibre11"/>
na písku zas Tuňák s Humrem rozdávají šťouchance,<br class="calibre11"/>
hleďte, jak to s nimi šije – pustíte se do tance?<br class="calibre11"/>
Pustíte se, nepustíte s námi do tance?<br class="calibre11"/>
Pustíte se, nepustíte s námi do tance?</p>

<p class="mlpversei">Vždyť vy ani netušíte, jak to duši lahodí,<br class="calibre11"/>
když nás popadnou a s Humry naráz hodí do vody.“<br class="calibre11"/>
„Netroufám si tak daleko, když tu nemám zachránce,“<br class="calibre11"/>
Šnek že mockrát děkuje, leč nepustí se do tance.<br class="calibre11"/>
Ne a ne a nepustí se s nimi do tance.<br class="calibre11"/>
Ne a ne a nepustí se s nimi do tance.</p>

<p class="mlpversei">„Co byste se moře lekal, bledl strachy,“ ryba dí,<br class="calibre11"/>
„mně ta dálka, milý Šneku, ani trochu nevadí.<br class="calibre11"/>
Z Anglie je malý kousek do Francie k Marjánce,<br class="calibre11"/>
hlavu vzhůru, no tak, jářku – pustíte se do tance? –<br class="calibre11"/>
Pustíte se, nepustíte s námi do tance?<br class="calibre11"/>
Pustíte se, nepustíte s námi do tance?“</p>

<p class="mlptext">„Děkuji, napohled je ten tanec velmi zajímavý,“ Alenka si
oddechla, že už je konečně po něm, „a ta zvláštní píseň o Bělici se mi tuze
líbí.“</p>

<p class="mlptext">„Copak Bělice,“ řekl Paželv, „ty jsi je asi viděla už dřív,
ne?“</p>

<p class="mlptext">„Ano,“ řekla Alenka, „vídala jsem je na ob – –,“ a honem se
zarazila.</p>

<p class="mlptext">„Kde leží Ob, to nevím,“ řekl Paželv, „ale když jsi je vídala,
pak ovšem víš, jak vypadají.“</p>

<p class="mlptext">„Snad ano,“ odpověděla váhavě Alenka. „Ocásek mají v hubě a jsou
posypány strouhanou houskou.“</p>

<p class="mlptext">„S tou strouhanou houskou to není pravda,“ řekl Paželv. „V moři
by se jim spláchla. Ale ocásek v hubě mají, a to proto, že –,“ tu Paželv zívl a
přimhouřil oči. „Pověz jí, proč a nač to je,“ řekl Nohovi.</p>

<p class="mlptext">„Je to proto, že se chtěly pustit s Humry do tance,“ řekl Noh.
„A tak je hodili do moře. A tak dlouho a dlouho padaly. A tak si ocásek
zastrčily do huby. A tak ho už z huby nevytáhly. Tak je to.“</p>

<p class="mlptext"><span class="calibre18">„Děkuji,“ řekla Alenka, „velmi
zajímavé. To jsem o bělicích nevěděla.“</span></p>

<p class="mlptext">„Chceš-li, povím ti toho o nich ještě víc,“ řekl Noh. „Jestlipak
víš, proč se jim říká bělice?“</p>

<p class="mlptext">„O tom jsem nikdy nepřemýšlela,“ řekla Alenka. „Proč?“</p>

<p class="mlptext">„Protože se jimi leští obuv,“ smrtelně vážně jí odpověděl Noh.</p>

<p class="mlptext">Alenka nad tím zkoprněla. „Obuv?“ opakovala nedůvěřivě.</p>

<p class="mlptext">„No, a čímpak se leští tvé střevíce?“ řekl Noh. „Od čeho se ti
tak lesknou?“</p>

<p class="mlptext">Alenka se na ně zahleděla, chvíli přemýšlela a potom řekla: „Myslím,
že se leští černidlem.“</p>

<p class="mlptext">„Pod mořem se obuv leští bělidlem,“ dodal hlubokým hlasem Noh.
„Teď to víš.“</p>

<p class="mlptext">„A z čeho se ta obuv vyrábí?“ zeptala se zvědavě Alenka.</p>

<p class="mlptext">„No přece z pstruže a mloků,“ odsekl jí podrážděně Noh, „to ti
každý garnát poví.“</p>

<p class="mlptext">„Být já Bělicí,“ Alence ta píseň pořád nešla z hlavy, „ten
Tuňák by mi vadil. Řekla bych mu: ‚Zpátky, prosím – o tebe nestojíme!‘“</p>

<p class="mlptext">„Ale když on k nim patřil,“ namítl Paželv, „chytrá ryba se bez
něho nikam nepustí.“</p>

<p class="mlptext">„Vážně?“ žasla Alenka.</p>

<p class="mlptext">„No ovšem,“ řekl Paželv, „když plave ryba ve velikánské
hloubce, říká si, že to Tuňák vydrží.“</p>

<p class="mlptext">„Jak tomu mám rozumět?“ řekla Alenka.</p>

<p class="mlptext">„Tak jak to myslím,“ urazil se Paželv. A Noh prohodil: „A teď
nám pověz, co dobrodružného jsi ty zažila.“</p>

<p class="mlptext">„Mohla bych vám vypravovat, co dobrodružného jsem zažila – ale
jenom od dnešního rána,“ řekla nesměle Alenka. „Na včerejšek darmo vzpomínat,
protože to jsem byla docela jiná.“</p>

<p class="mlptext">„Vysvětli nám to,“ řekl Paželv.</p>

<p class="mlptext">„Kdepak! Napřed dobrodružství,“ zlobil se Noh, „vysvětlování
zabere hrůzu času.“</p>

<p class="mlptext">I vyprávěla jim Alenka, jaká dobrodružství ji potkala od té
chvíle, co spatřila Bílého Králíka. Zprvu se zajíkala, obě ta svoření se na ni
z obou stran lepila s vypoulenýma očima a s ústy dokořán, ale brzy se vzpamatovala.
Posluchači ani nedutali, až došla k tomu, jak Houseňákovi odříkávala <span class="mlpznakkurziva11b">Na svatého Řehoře</span> a všechno se jí popletlo, tu
se Paželv nadýchl a řekl: „To je divné.“</p>

<p class="mlptext">„Divnější to ani být nemůže,“ řekl Noh.</p>

<p class="mlptext">„Všechno se jí popletlo!“ opáčil zamyšleně Paželv. „Měla by
nám taky něco odříkat. Ať spustí.“ Pohlédl na Noha, jako by si o něm myslel, že
má nad Alenkou nějakou moc.</p>

<p class="mlptext">„Vstaň a odříkej nám <span class="mlpznakkurziva11b">Za horama
svítá</span>,“ řekl Noh.</p>

<p class="mlptext">Ta stvoření by člověka pořád jen komandovala a dávala mu něco
odříkávat! pomyslila si Alenka. Úplně jako ve škole. Ale přece jen vstala a začala
odříkávat, jenže měla dosud plnou hlavu Humří čtverylky, a tak ani nevěděla, co
říká, a znělo to moc prapodivně:</p>

<p class="mlpversei">Za horama svítá, bude brzy den,<br class="calibre11"/>
připálený humr stojí špičky ven,<br class="calibre11"/>
hlavu zamoučenou, pěkný ferina,<br class="calibre11"/>
opasek si nosem svižně zapíná,<br class="calibre11"/>
rejdí na břehu, když vlny opadnou,<br class="calibre11"/>
před žralokem nemá úctu pražádnou.<br class="calibre11"/>
Ale běda! úzko na duši mu je,<br class="calibre11"/>
sotva s přílivem zas žralok připluje.</p>

<p class="mlptext">„Je to jinak, než jsem to já v dětských letech říkával,“ řekl
Noh.</p>

<p class="mlptext">„Já jsem to doposud neslyšel,“ řekl Paželv, „ale pitomost je
to k pohledání.“</p>

<p class="mlptext">Alenka nic neříkala; seděla, obličej v dlaních, a dumala,
jestlipak jí ještě někdy něco dopadne jaksepatří.</p>

<p class="mlptext">„Někdo by mi to měl vysvětlit,“ řekl Paželv.</p>

<p class="mlptext">„Ona ti to vysvětlí,“ vyhrkl Noh. „Odříkávej další báseň.“</p>

<p class="mlptext">„Ale co ty špičky ven?“ Paželv si to nedal vzít.</p>

<p class="mlptext">„To je základní taneční postoj,“ řekla Alenka, ale byla nad
tím celá pryč a chtěla to nějak zamluvit.</p>

<p class="mlptext">„Odříkávej další báseň,“ opakoval Noh, „začíná <span class="mlpznakkurziva11b">Znám křišťálovou studánku</span>.“</p>

<p class="mlptext">Alenka věděla, že se jí to zase poplete, ale vzdorovat si
netroufala, i spustila třaslavým hlasem:</p>

<p class="mlpversei">Znám křišťálovou studánku, kde nejhlubší je les,<br class="calibre11"/>
tam Pardál se Sovou se sešli na paštiku dnes.<br class="calibre11"/>
Spořádal Pardál maso se šťávou, měl velký hlad,<br class="calibre11"/>
Sovu, tu milostivě nechal talíř vylízat,<br class="calibre11"/>
a tak tam svorně oba hodovali pospolu.<br class="calibre11"/>
Dal Pardál Sově lžíci, když pak sklízel ze stolu,<br class="calibre11"/>
nůž s vidličkou si nechal. Než bys napočítal pět,<br class="calibre11"/>
zavrčel, zuby vycenil a milou Sovu – –</p>

<p class="mlpobrazky"></p>
</div>
</body>
</html>
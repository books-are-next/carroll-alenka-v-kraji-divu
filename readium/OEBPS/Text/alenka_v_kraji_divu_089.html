<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection2">
<h2 class="mlpuroven2kapitola">Alenčino svědectví</h2>

<p class="mlptextbez1radku">„Zde!“ vykřikla Alenka; v tom rozčilení nadobro
zapomněla, jak za tu chvilku vyrostla, a vylítla tak prudce, že obrubou sukně
převrátila lavici porotců a porotce vyklopila divákům na hlavu; jak se tam
rozplácli, připomínali jí akvárium se zlatými rybkami, které zrovna před týdnem
nedopatřením převrhla.</p>

<p class="mlptext">„Prosím za prominutí!“ vyhrkla celá zdrcená a honem honem je
sbírala; pořád ještě měla v hlavě tu nehodu se zlatými rybkami a tak nějak se
jí zdálo, že je musí rychle posbírat a strčit zpátky do lavice, jinak že
zahynou.</p>

<p class="mlptext">„Přelíčení nemůže pokračovat,“ řekl přísně Král, „dokud
všichni porotci nebudou na svém místě – ale všichni,“ opakoval důrazně a vrhl
nevlídný pohled na Alenku.</p>

<p class="mlptext">Alenka pohlédla na lavici porotců a zjistila, že v tom chvatu
tam strčila Ještěříka po hlavě a že on, chudinka, mrská smutně ocáskem a nemůže
se hnout. Hned ho zas vyndala a posadila jaksepatří. „Ostatně na tom nesejde,“
řekla si, „ať sedí tak či onak, na přelíčení stejně není nic platný.“</p>

<p class="mlptext">Sotva se porotci trochu vzpamatovali z leknutí a zřízenci
poshledávali a vrátili jim tabulky a pisátka, hned se jali horlivě popisovat
celou tu nehodu; jenom Ještěříka to tak zdolalo, že s otevřenými ústy civěl do
stropu.</p>

<p class="mlptext">„Co ty o té věci víš?“ řekl Král Alence.</p>

<p class="mlptext">„Nic,“ řekla Alenka.</p>

<p class="mlptext">„Vůbec nic?“ nedal se odbýt Král.</p>

<p class="mlptext">„Vůbec nic,“ řekla Alenka.</p>

<p class="mlptext">„To je významné,“ řekl Král porotcům. Už už si to zapisovali
na tabulky, a tu mu vpadl Bílý Králík do řeči: „Snad bezvýznamné myslí Vaše
Veličenstvo,“ řekl uctivě, ale přitom se na něho mračil a šklebil.</p>

<p class="mlpobrazky"></p>
</div>
</body>
</html>
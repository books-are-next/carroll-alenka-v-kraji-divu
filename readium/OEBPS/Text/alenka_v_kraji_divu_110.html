<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection4"><p class="mlptext1">Vtom na stole něco zapištělo, Alenka se otočila a ještě
zahlédla, jak se jeden Bílý Pěšec svalil a jak kolem sebe kope. Zvědavě se
dívala, co bude dál.</p>

<p class="mlptext">„To křičí mé dítě,“ zvolala Bílá Královna a tak prudce se
rozběhla, až Krále porazila do popela. „Má zlatá Lilinko! Má královská kočičko!“
A o překot se šplhala po mřížce.</p>

<p class="mlptext">„Královské Tintilivantili,“ řekl Král a mnul si nos, při pádu
si ho totiž odřel. Bodejť by se trochu nedurdil, byl od hlavy až k patě samý
popel. Chudák Lilinka vřískala, jako by ji na nože bral. Alenka z upřímné touhy
pomoci Královnu popadla a postavila ji na stůl vedle uřvané dcery.</p>

<p class="mlptext">Královna seděla a popadala dech. Po tom prudkém letu povětřím
chvíli nemohla vydechnout a jen k sobě mlčky tiskla Lilinku; jakmile zas
vydechla, křikla dolů na Bílého Krále, který seděl nadurděně v popelu: „Pozor
na sopku!“</p>

<p class="mlptext">„Jakou sopku?“ Král se koukl starostlivě do ohně, tam že ji
snad nejspíš uhlídá.</p>

<p class="mlptext">„Mě vymrštila nahoru!“ vyrážela zajíkavě Královna. „Hleď se
dostat nahoru – obvyklou cestou – aby tě to taky nevymrštilo!“</p>

<p class="mlptext">Alenka se dívala, jak se Bílý Král drápe z jedné příčky na
druhou, a nakonec řekla: „Takhle polezeš na stůl kolik hodin. Neměla bych ti
raději pomoct?“ Král jí na to nic neříkal, bylo vidět, že ji neslyší a nevidí.</p>

<p class="mlptext">Alenka ho tedy šetrně sebrala a zdvihla ho nahoru pomaleji než
Královnu, aby mu nevyrazila dech, ale než ho postavila na stůl, řekla si, že ho
trochu opráší, byl celý od popela.</p>

<p class="mlptext">Tak se před ní jakživ nikdo netvářil, řekla si později
kolikrát, jako Král, když ho neviditelná ruka držela v povětří a oprašovala.
Byl tak užaslý, že ani nezaječel, jenom poulil oči a otvíral ústa víc a víc a víc,
div ho nepustila na zem, jak se jí smíchem třásla ruka.</p>

<p class="mlptext">„Ale prosím tě, jen se tak neškleb!“ vyprskla Alenka a nadobro
zapomněla, že ji Král neslyší. „Tak jsi mě rozesmál, že tě sotva udržím! A neotvírej
ústa tak dokořán! Nalítá ti tam popel – tak teď už jsi zas čistý!“ přičísla mu
vlasy a opatrně ho postavila na stůl ke Královně.</p>

<p class="mlpobrazky"></p>
</div>
</body>
</html>
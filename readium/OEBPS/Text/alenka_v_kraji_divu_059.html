<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection2"><p class="mlptext1">„A vy to tak děláte?“ zeptala se Alenka.</p>

<p class="mlptext">Švec zavrtěl hlavou. „Kdepak!“ odpověděl. „Loni v březnu jsme
se pohádali, zrovna než tomuhle v hlavě přeskočilo – (ukázal lžičkou na Zajíce
Březňáka) – bylo to na koncertě u Srdcové Královny a já jsem měl zpívat píseň:</p>

<p class="mlpversei">Hvězdičky už vyšly, červánek už zhas,<br class="calibre11"/>
netopýr nám lítá po obloze zas.</p>

<p class="mlptext">Znáš ji?“</p>

<p class="mlptext">„Něco takového jsem už slyšela,“ řekla Alenka.</p>

<p class="mlptext">Švec vedl svou: „Takhle je to dál:</p>

<p class="mlpversei">Ve hnízdečku sladce, tiše usnul pták<br class="calibre11"/>
a svačina sviští vzhůru do oblak.<br class="calibre11"/>
&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160; Sviští, sviští –“</p>

<p class="mlptext">Vtom sebou Plch trhl a ze spaní zapěl: „Sviští, sviští,
sviští, sviští –“ a zpíval tak dlouho, až ho štípli, aby přestal.</p>

<p class="mlptext">„No, a sotva jsem tam dozpíval první sloku, Královna vylítla a
zaječela: ‚Maří čas! Srazte mu hlavu!‘“</p>

<p class="mlptext">„To je ale strašná surovost!“ vykřikla Alenka.</p>

<p class="mlptext">„A od té doby,“ hovořil Švec smutně, „nic mi k vůli neudělá!
Teď je pořád šest hodin.“</p>

<p class="mlptext">Alence svitlo: „Tak proto máte toho tolik prostřeno k svačině,“
řekla.</p>

<p class="mlptext">„Tak jest,“ povzdechl si Švec. „Pořád je svačina, a na umývání
nádobí nemáme kdy.“</p>

<p class="mlptext">„To si vždycky poposednete?“ řekla Alenka.</p>

<p class="mlptext">„Právě,“ odpověděl Švec. „Když se jedno nádobí ušpiní,
poposedneme o kus dál.“</p>

<p class="mlptext">„A co když se zas vrátíte na začátek?“ osmělila se zeptat
Alenka.</p>

<p class="mlptext">„Mluvme radši o něčem jiném,“ přerušil je Zajíc Březňák a zívl.
„Už mě to nebaví. Navrhuju, aby nám slečinka povídala pohádku.“</p>

<p class="mlptext">„Ale já žádnou neumím,“ polekala se Alenka.</p>

<p class="mlptext">„Tak ať povídá Plch,“ zvolali oba dva. „Probuď se, Plchu!“ a každý
z jedné strany ho naráz štípli.</p>

<p class="mlptext">Plch pomalu rozevřel oči. „Nespal jsem,“ zachrčel tichounce, „ani
slovo mi, kamarádi, neušlo z toho, co jste si povídali.“</p>

<p class="mlptext">„Povídej nám pohádku!“ řekl Zajíc Březňák. „Ano, povídej,“
žadonila Alenka.</p>

<p class="mlptext">„A dělej honem,“ dodal Švec, „nebo nad tím zas usneš!“</p>

<p class="mlptext">„Byly jednou tři sestřičky,“ spustil honem Plch, „jmenovaly se
Líza, Mína a Týna, a žily na dně studánky –“</p>

<p class="mlptext">„A čím se živily?“ zeptala se Alenka, protože o jídlo a pití
se vždycky tuze starala.</p>

<p class="mlptext">„Živily se sirupem,“ řekl Plch po krátkém rozmýšlení.</p>

<p class="mlptext"><span class="calibre18">„To není možné,“ pronesla
šetrně Alenka, „vždyť by jim bylo špatně.“</span></p>

<p class="mlptext">„Však jim taky bylo špatně, a jak,“ řekl Plch.</p>

<p class="mlptext">Alenka si ten prapodivný život všemožně domýšlela; ale nešlo
jí to, a tak znovu spustila: „A proč žily na dně studánky?“</p>

<p class="mlptext">„Dolej si ještě čaje,“ řekl Alence se vší vážností Zajíc
Březňák.</p>

<p class="mlptext">„Ještě jsem čaj nedostala, tak si ho nemohu dolít,“ odpověděla
Alenka.</p>

<p class="mlptext">„To myslíš odlít,“ řekl Švec. „Snáz se dolívá, než odlívá z ničeho.“</p>

<p class="mlptext">„Vás se nikdo neptá,“ řekla Alenka.</p>

<p class="mlptext">„A kdo si teď dovoluje?“ řekl vítězoslavně Švec.</p>

<p class="mlptext">Alenka nevěděla, co na to říct. Nalila si tedy čaj a nabrala
chleba s máslem a znovu se zeptala Plcha: „Proč žily ve studánce?“</p>

<p class="mlptext">Plch chvilku přemýšlel a pak řekl: „Byla to sirupová studánka.“</p>

<p class="mlptext">„Vždyť žádná není,“ hartusila Alenka, ale Švec a Zajíc Březňák
na ni dělali Pst! Pst! a Plch vybuchl: „Když se neumíš slušně chovat, tak si to
dopověz sama.“</p>

<p class="mlpobrazky"></p>
</div>
</body>
</html>
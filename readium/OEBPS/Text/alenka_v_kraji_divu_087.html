<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection2"><p class="mlptext1">„Nemluvte hlouposti,“ spustila zostra Alenka, „však vy
rostete taky.“</p>

<p class="mlptext">„Ano, jenže já rostu přiměřeně,“ namítl Plch, „a ne tak
bláznivě.“ Nevrle vstal a odešel na druhou stranu dvorany.</p>

<p class="mlptext">Královna si pořád Ševce přísně měřila, a když pak procházel
Plch soudní dvoranou, poručila jednomu soudnímu zřízenci: „Přines mi seznam
zpěváků na posledním koncertě!“ a nešťastný Švec se nad tím tak roztřásl, až ze
sebe boty sklepal.</p>

<p class="mlptext">„Vydej svědectví,“ opakoval zlostně Král, „jinak tě dám
popravit, ať máš strach, nebo ne.“</p>

<p class="mlptext">„Jsem já to bídný tvor, Vaše Veličenstvo,“ spustil třaslavým
hlasem Švec, „dal jsem se do svačiny – je to sotva týden – namazaný krajíček je
čím dál tenčí – a svačina sviští –“</p>

<p class="mlptext">„Cože sviští?“ řekl Král.</p>

<p class="mlptext">„Tak začínala svačina,“ hovořil Švec.</p>

<p class="mlptext">„Toť se ví, že svačina začíná stejně jako sviští,“ obořil se
na něho Král. „Copak jsem ťululum? Mluv!“</p>

<p class="mlptext">„Jsem bídný tvor,“ hovořil Švec, „a potom svištělo kdeco –
jenže Zajíc Březňák tvrdil –“</p>

<p class="mlptext">„Netvrdil!“ skočil mu prudce do řeči Zajíc Březňák.</p>

<p class="mlptext">„A tvrdil!“ řekl Švec.</p>

<p class="mlptext">„To popírám!“ řekl Zajíc Březňák.</p>

<p class="mlptext">„On to popírá,“ řekl Král, „tak to místo vynechte.“</p>

<p class="mlptext">„No tak aspoň Plch tvrdil –,“ řekl Švec a bázlivě se ohlédl po
Plchovi, jestli to taky popře, jenže Plch nic nepopřel, spal jako zabitý.</p>

<p class="mlptext">„A potom jsem si namazal ještě jeden krajíček –,“ hovořil
Švec.</p>

<p class="mlptext">„Ale co tedy tvrdil Plch?“ zeptal se jeden porotce.</p>

<p class="mlptext">„Na to si už nevzpomínám,“ řekl Švec.</p>

<p class="mlptext">„Jen si vzpomeň,“ prohodil Král, „nebo tě dám popravit.“</p>

<p class="mlptext">Nešťastný Švec upustil šálek i krajíc, svezl se na koleno a spustil:
„Jsem bídný tvor, Vaše Veličenstvo –“</p>

<p class="mlptext">„A taky bídný řečník,“ řekl Král.</p>

<p class="mlptext">Jedno morče křiklo: „Výborně,“ a soudní zřízenci je rázem
zlikvidovali. (Protože to slovo je neobvyklé, hned vysvětlím, co s ním udělali.
Měli plátěný pytel, který se zavazoval na šňůrku; morče do něho po hlavě
strčili a sedli si na ně.)</p>

<p class="mlptext">„To jsem ráda, že jsem to viděla,“ řekla si Alenka. „Kolikrát
jsem už v novinách četla, jak po přelíčení, zřízenci okamžitě zlikvidovali pokus
o potlesk, a nevěděla jsem, co to znamená; teď to vím.“</p>

<p class="mlptext">„Jestli toho už víc nevíš, tak poklekni,“ hovořil Král.</p>

<p class="mlptext">„Dál už to nejde,“ bránil se Švec, „už klečím.“</p>

<p class="mlptext">„Tak se posaď,“ odsekl Král. A tu zas druhé morče křiklo: „Výborně,“
a hned je zlikvidovali.</p>

<p class="mlptext">„Hele, morčata už dorazili!“ řekla Alenka. „Teď už to půjde
hladce.“</p>

<p class="mlptext">„Radši bych dorazil svačinu,“ Švec pohlédl úkosem na Královnu,
zabranou do seznamu zpěváků.</p>

<p class="mlptext">„Můžeš jít,“ řekl Král; a Švec pelášil od soudu, že si ani
boty neobul.</p>

<p class="mlptext">„– a venku mu rovnou srazte hlavu,“ prohodila Královna k jednomu
zřízenci; ale než došel zřízenec ke dveřím, byl Švec tentam.</p>

<p class="mlptext">„Předvolat dalšího svědka!“ řekl Král.</p>

<p class="mlptext">Dalším svědkem byla Vévodkynina kuchařka. V ruce držela pepřenku
a podle toho, jak se lidé u dveří rozkýchali, uhodla Alenka, kdo to je, ještě
než předstoupila před soud.</p>

<p class="mlptext">„Vydejte svědectví,“ řekl Král.</p>

<p class="mlptext">„Nevydám,“ řekla kuchařka.</p>

<p class="mlptext">Král se tázavě ohlédl po Bílém Králíkovi a ten mu pošeptal: „Vaše
Veličenstvo musí tuto svědkyni podrobit křížovému výslechu.“</p>

<p class="mlptext">„Inu, mus je mus,“ pronesl zachmuřeně Král, založil ruce,
zamračil se na kuchařku, až mu oči do důlků zalezly, a potom zahučel: „Z čeho
se dělají vdolky?“</p>

<p class="mlptext">„Hlavně z pepře,“ řekla kuchařka.</p>

<p class="mlptext">„Ze sirupu,“ ozval se někdo za ní ospale.</p>

<p class="mlptext">„Popadněte Plcha za límec,“ zavřískla Královna. „Srazte
Plchovi hlavu! Vyhoďte Plcha od soudu! Zlikvidujte ho! Uštípejte ho! Vyškubejte
mu vousy!“</p>

<p class="mlptext">Jak Plcha vyhazovali, na soudu zavládl zmatek, a když se zas
utišil, kuchařka byla pryč.</p>

<p class="mlptext">„Nevadí,“ řekl Král, jako by se mu ulevilo. „Předvolat dalšího
svědka.“ A potichu řekl Královně: „Má zlatá, dalšího svědka musíte podrobit
křížovému výslechu sama. Mě z toho bolí hlava!“</p>

<p class="mlptext">Alenka pozorovala Bílého Králíka, jak šmátrá v seznamu, a byla
zvědava, kdo asi bude další svědek, „ – valné svědectví zatím neslyšeli,“ řekla
si. Jaké překvapení, když Bílý Králík vysokým tenkým hláskem přečetl jméno:</p>

<p class="mlptext">„Alenka!“</p>

<p class="mlpobrazky"></p>
</div>
</body>
</html>
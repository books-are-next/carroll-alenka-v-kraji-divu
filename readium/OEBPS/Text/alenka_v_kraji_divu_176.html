<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection4">
<h2 class="mlpuroven2kapitola">„Je to můj vynález“</h2>

<p class="mlptextbez1radku">Ponenáhlu hřmot slábl, až nastalo hrobové ticho;
Alenka znepokojeně zdvihla hlavu. Nikde nikdo, i napadlo ji, že se jí o Lvu a Jednorožci
a těch podivných anglosaských kurýrech jenom zdálo. Jenže u nohou jí dosud
ležela velká mísa, na které předtím krájela koláč. „Přece jen se mi to nezdálo,“
řekla si, „nebo snad všichni sníme jeden jediný sen. Ale je to doufám sen můj,
a ne sen Černého Krále! Do cizího snu patřit nechci,“ reptala. „Mám chuť
vzbudit ho a přesvědčit se, co se stane.“</p>

<p class="mlptext">Z těch myšlenek ji vytrhlo zahulákání: „Hola! Hola! Šach!“ A tu
k ní přiklusal Jezdec v černém brnění a rozháněl se palicí. Jak k ní dojel, kůň
se naráz zastavil a Jezdec se svalil na zem a křikl: „Už jsem tě zajal.“</p>

<p class="mlptext"><span class="calibre18">Alenka celá zaražená trnula
v tu chvíli strachem spíš o něho než o sebe a starostlivě ho pozorovala, jak
zase nasedá. Usadil se v sedle a znovu křikl: „Už jsem tě –“, ale tu mu do toho
někdo vpadl: „Hola! Hola! Šach!“ Alenka se překvapeně ohlédla, kde se tam vzal
druhý nepřítel.</span></p>

<p class="mlptext">Byl to Bílý Jezdec. Zarazil před samou Alenkou a stejně jako
předtím Černý Jezdec i on se svalil na zem. Potom vylezl na koně a oba Jezdci
se mlčky měřili pohledem. Alenka hleděla zmateně z jednoho na druhého.</p>

<p class="mlptext">„Já jsem ji zajal,“ promluvil posléze Černý Jezdec.</p>

<p class="mlptext">„Jenže já jsem ji potom vysvobodil!“ odsekl Bílý Jezdec.</p>

<p class="mlptext">„Tak nám nezbývá než o ni bojovat,“ řekl Černý Jezdec, uchopil
přílbu (v podobě jakési koňské hlavy mu visela na sedle) a hned si ji nasadil.</p>

<p class="mlptext">„Bitevní Pravidla budete jistě zachovávat,“ prohodil Bílý
Jezdec a také si nasadil přílbu.</p>

<p class="mlptext">„Já je zachovávám vždycky,“ řekl Černý Jezdec; potom počali do
sebe mlátit tak zuřivě, že si Alenka stoupla za strom, aby taky něco neslízla.</p>

<p class="mlptext">Opatrně z úkrytu vykukovala, pozorovala jejich boj a říkala
si: „Jakápak asi jsou ta Bitevní Pravidla – jak se zdá, jedno zní, že když
Jezdec zasáhne druhého, srazí ho z koně, a když ho mine, sám se svalí na zem.
Jako když upadne na mřížku u krbu pohrabáč! A koně jsou tak klidní! Nechávají
je nasedat a padat, jako by byli ze dřeva!“</p>

<p class="mlptext">Podle dalšího Bitevního Pravidla, které Alenka zprvu
nepostřehla, zřejmě padali vždycky na hlavu, a boj skončil tím, že tak spadli
oba bok po boku. Potom vstali, podali si ruce a Černý Jezdec nasedl a odcválal.</p>

<p class="mlptext">„To jsem slavně zvítězil, viď,“ přistoupil Bílý Jezdec celý
udýchaný k Alence.</p>

<p class="mlpobrazky"></p>
</div>
</body>
</html>
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection2"><p class="mlptext1">„– nebo taky do pozítřka,“ dořekl lokaj stejným hlasem,
jako by se nic nestalo.</p>

<p class="mlptext">„Jak se mám dostat dovnitř?“ řekl lokaj. „Tak zní totiž první
otázka.“</p>

<p class="mlptext">Bylo to sice pravda, ale proč jí to povídá? „To je hrozné,“
posteskla si, „jak se ta havěť hádá. Je to k zbláznění!“</p>

<p class="mlptext">Lokaj uznal za vhodné svůj výrok s obměnou opakovat: „Posedím
tady třeba celé dny.“</p>

<p class="mlptext">„Ale co já mám dělat?“ řekla Alenka.</p>

<p class="mlptext">„Dělej si, co chceš,“ odpověděl lokaj a začal si pískat.</p>

<p class="mlptext">„Darmo s ním mluvit,“ řekla Alenka rozezleně, „je to ťululum!“
A otevřela dveře a šla dovnitř.</p>

<p class="mlptext">Dveřmi se vcházelo rovnou do velikánské kuchyně, začouzené od
jednoho konce až na druhý. Uprostřed seděla na trojnožce Vévodkyně a chovala
nemluvně; kuchařka míchala vrchovatý kotel polévky.</p>

<p class="mlptext">„V té polévce je moc pepře!“ pro samé kýchání stěží ze sebe
vypravila Alenka.</p>

<p class="mlptext">I ve vzduchu ho bylo až moc. Vévodkyně taky občas kýchla a nemluvně
bez přestání střídavě kýchalo a vřískalo. Z celé kuchyně nekýchala jenom
kuchařka a velká kočka, která seděla u krbu a šklebila se od ucha k uchu.</p>

<p class="mlptext">„Řekla byste mi,“ pravila Alenka nesměle, nebyla si totiž
jista, zda se sluší, aby promluvila první, „proč se vaše kočka tolik šklebí?“</p>

<p class="mlptext">„Je to kočka Šklíba,“ řekla Vévodkyně, „tak proto. Prasátko!“</p>

<p class="mlptext">Tak vztekle to slovo vyrazila, až sebou Alenka trhla; ale
vzápětí zjistila, že to patří dítěti, a ne jí, dodala si tedy odvahy a spustila:</p>

<p class="mlptext">„Nevěděla jsem, že jsou nějaké kočky Šklíby. Nevěděla jsem
ani, že se kočky vůbec dovedou šklebit.“</p>

<p class="mlptext">„Všecky to dovedou,“ řekla Vévodkyně, „a většinou se také
šklebí.“</p>

<p class="mlptext">„Nevím ani o jedné, která se šklebí,“ řekla zdvořile Alenka,
celá šťastná, že si může s někým popovídat.</p>

<p class="mlptext">„Ty toho moc nevíš, to je jisté,“ řekla Vévodkyně.</p>

<p class="mlptext">Alence se tón této poznámky moc nelíbil, i umínila si, že
radši začne o něčem jiném. Přemítala, o čem by to mělo být, a zatím kuchařka
kotel z ohně sundala a vším, nač jen dosáhla, házela po Vévodkyni a po dítěti –
nejprve hodila kleště, pohrabáč a lopatku, potom hrnce, talíře a mísy.
Vévodkyně si z nich nic nedělala, i když ji uhodily, a dítě už vřískalo tak
jako tak, nebylo tedy poznat, zda taky nějakou ránu utržilo.</p>

<p class="mlptext">„Prosím vás, pozor, co to děláte!“ křikla Alenka hrůzou celá
bez sebe. „Ach, jeho nosánek!“ to mu proletěl kolem nosu náramně veliký
kastrol, div mu ho neurazil.</p>

<p class="mlptext">„Kdyby si každý hleděl svého,“ zaskuhrala Vévodkyně, „svět by
se točil mnohem rychleji.“</p>

<p class="mlptext">„Tím by se nic nezískalo,“ řekla Alenka a byla ráda, že se
může trochu pochlubit svými vědomostmi. „Jen si představte, kam by se poděly
den a noc! Země se točí kolem osy za čtyřiadvacet hodin a za ten časový úsek –“</p>

<p class="mlpobrazky"></p>
</div>
</body>
</html>
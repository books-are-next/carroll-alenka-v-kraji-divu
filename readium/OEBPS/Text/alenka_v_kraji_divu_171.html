<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection4"><p class="mlptext1">„Dnes už myslím bojovat nebudou,“ řekl Král Zejdovi. „Jdi
a poruč, ať zavíří bubny.“ Zejda odhopkal jako luční kobylka.</p>

<p class="mlptext">Chvíli za ním Alenka mlčky hleděla. Najednou se zaradovala a honem
ukazovala prstem: „Hele! Hele! Přes pole běží Bílá Královna. Vylítla tamhle z lesa
– Ty Královny ale umějí utíkat!“</p>

<p class="mlptext">„Nejspíš je jí v patách nepřítel,“ řekl Král a ani se po ní
neohlédl.<br class="calibre11"/>
„V lese je jich plno.“</p>

<p class="mlptext">„To jí nepoběžíte na pomoc?“ Alenka se divila, že zůstává tak
klidný.</p>

<p class="mlptext">„A nač? A nač?“ řekl Král. „Ona běží úžasně rychle. To bys
spíš Petrochňapa dohonila! Ale když si přeješ, tak si ji poznamenám – Je taková
miloučká,“ říkal si potichu pro sebe, jak rozevíral notes. „Píše se ‚miloučká‘
s měkkým i, nebo s tvrdým y?“</p>

<p class="mlptext">V tu chvíli se k nim přištrachal Jednorožec s rukama v kapsách.
Jak šel kolem Krále, mrkl po něm a řekl: „To jsem mu dal!“</p>

<p class="mlptext">„Jakžtakž,“ ozval se nejistě Král. „Rohem probodávat jsi ho
neměl.“</p>

<p class="mlptext">„Nic se mu nestalo,“ odbyl ho Jednorožec; už odcházel, a tu
zavadil zrakem o Alenku. Hned se po ní otočil a chvíli na ni s hlubokým odporem
hleděl. „Copak – je – tohle?“ řekl posléze.</p>

<p class="mlptext">„Je to holčička!“ Zejda hned Alenku horlivě představoval,
stoupl si před ni a v anglosaském postoji napřáhl k ní obě ruce. „Dnes jsme ji
našli. Je v životní velikosti a v nadveliké životnosti.“</p>

<p class="mlptext">„Já jsem si vždycky představoval, že to jsou bájné obludy!“
řekl Jednorožec. „Je živá?“</p>

<p class="mlptext">„Umí mluvit,“ řekl smrtelně vážně Zejda.</p>

<p class="mlptext">Jednorožec se na Alenku unyle zadíval a řekl: „Mluv, holčičko.“</p>

<p class="mlptext">Alenka bezděky našpulila ústa do úsměvu, když odpovídala: „A já
jsem si zas vždycky představovala, že bájné obludy jsou Jednorožci. Živého
Jednorožce jsem doposud neviděla.“</p>

<p class="mlptext">„Tak a teď jsme se navzájem spatřili,“ řekl Jednorožec. „Když
ty uvěříš ve mne, já uvěřím v tebe. Platí?“</p>

<p class="mlptext">„Ano, jak si přejete,“ řekla Alenka.</p>

<p class="mlptext">„Hej, starouši, dej mi koláč!“ otočil se Jednorožec po Králi. „O
černý chleba nestojím.“</p>

<p class="mlptext">„S radostí – s radostí!“ zabručel Král a kývl na Švejdu. „Otevři
pytel!“ pošeptal mu. „Honem! Ten ne – v tom jsou Škubánky!“ Švejda vytáhl z pytle
velikánský koláč; dal ho podržet Alence a zatím vytahoval ještě mísu a nůž na
krájení. Kde se v tom pytli vzaly, to Alenka neuhodla. Vypadalo to jako nějaké
čáry máry.</p>

<p class="mlptext">Při tom čarování přistoupil k nim Lev; byl utrmácený a ospalý
a oči se mu klížily. Lenivě zamžoural po Alence a řekl hlubokým hlasem, jako
když vyzvánějí hrana: „Co je to?“</p>

<p class="mlptext">„Copak to asi je?“ Jednorožci to nedalo a křikl: „Že to
neuhodneš. Já jsem to taky neuhodl.“</p>

<p class="mlptext">Lev se omrzele podíval po Alence a „jsi živočich – rostlina –
nebo nerost?“ řekl a při každém slově zívl.</p>

<p class="mlptext"><span class="calibre18">Než mu Alenka odpověděla,
vykřikl Jednorožec: „Je to bájná obluda!“</span></p>

<p class="mlpobrazky"></p>
</div>
</body>
</html>
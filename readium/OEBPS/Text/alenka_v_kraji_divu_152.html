<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection4"><p class="mlptext1">„Mileráda si tě vezmu do služby,“ řekla Královna. „Dva
krejcary týdně a obden marmeláda.“</p>

<p class="mlptext">Alenka se zasmála a řekla: „Já k vám sloužit nepůjdu a o marmeládu
nestojím.“</p>

<p class="mlptext">„Ale je dobrá,“ řekla Královna.</p>

<p class="mlptext">„Dnes aspoň marmeládu nechci.“</p>

<p class="mlptext">„Však ji taky nedostaneš, i kdybys chtěla,“ řekla Královna. „Tady
platí: marmeláda zítra a marmeláda včera – ale žádná marmeláda dnes.“</p>

<p class="mlptext">„Ale někdy snad na marmeládu dnes přece dojde,“ namítla
Alenka. „Ne, nedojde,“ řekla Královna. „Marmeláda je obden. A dnes přece není
obden.“</p>

<p class="mlptext">„Tomu nerozumím,“ řekla Alenka. „Kdo se v tom má vyznat!“</p>

<p class="mlptext">„Tak to je, když se žije pozpátku,“ řekla vlídně Královna, „zprvu
se ti z toho točí hlava –“</p>

<p class="mlptext">„Žije pozpátku?“ opáčila užasle Alenka. „To jsem jakživa
neslyšela!“</p>

<p class="mlptext">„– ale má to jednu velkou přednost, že ti paměť sahá dozadu i dopředu.“</p>

<p class="mlptext">„Moje sahá rozhodně jenom jedním směrem,“ podotkla Alenka. „Já
si na něco vzpomínám, až když se to stane.“</p>

<p class="mlptext"><span class="calibre18">„Paměť, která sahá jen
dozadu, je paměť chatrná,“ podotkla Královna.</span></p>

<p class="mlptext">„A co vy si nejlíp pamatujete?“ osmělila se zeptat Alenka.</p>

<p class="mlptext">„No, co se stalo ode dneška za čtrnáct dní,“ řekla Královna,
jako by se nechumelilo. „Tak třeba,“ při těch slovech si přilepila na prst důkladnou
náplast, „takový královský kurýr. Zrovna si odpykává trest v žaláři, soud nad
ním bude ve středu a zločin spáchá až nakonec.“</p>

<p class="mlptext">„A co když zločin nespáchá?“ řekla Alenka.</p>

<p class="mlptext">„Tak to bude pro něho štěstí, ne?“ řekla Královna a šňůrkou si
přitáhla náplast na prst.</p>

<p class="mlptext">To se nedalo popřít. „Toť se ví, že to pro něho bude štěstí,“
řekla Alenka, „ale žádné štěstí pro něho nebude, že si odpyká trest.“</p>

<p class="mlptext">„To se mýlíš,“ řekla Královna. „Jestlipak sis taky někdy
odpykala trest?“</p>

<p class="mlptext">„Jenom za nějaký poklesek,“ řekla Alenka.</p>

<p class="mlptext">„A přece to bylo pro tebe štěstí,“ zajásala Královna.</p>

<p class="mlptext">„Jenže jsem pykala za to, že jsem něco provedla,“ řekla
Alenka, „a to je něco jiného.“</p>

<p class="mlptext">„Ale kdybys to nebyla provedla,“ řekla Královna, „tak to pro
tebe bylo ještě větší štěstí; štěstí, štěstí, štěstí!“ při každém štěstí
stoupla hlasem, až nakonec vřískala.</p>

<p class="mlptext">Alenka se jí chystala namítnout: „Ale to bude nějaká chyba –“,
ale nedopověděla to, protože se Královna rozječela. „Ach, ach, ach!“ pištěla
Královna a mrskala rukou, jako by ji chtěla střást. „Krvácím z prstu! Ach, ach,
ach, ach!“</p>

<p class="mlptext">Ječela, jako když píská lokomotiva; Alenka si zacpala uši.</p>

<p class="mlpobrazky"></p>
</div>
</body>
</html>
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection4"><p class="mlptext1">„Ale bít se budeš, ne?“ řekl Tydliták klidnějším hlasem.</p>

<p class="mlptext">„Snad,“ zabručel Tydlitek, když se vyhrabal z deštníku, „ale
ona nás na to musí vystrojit.“</p>

<p class="mlptext"><span class="calibre18">I odebrali se oba bratři ruku
v ruce do lesa a za chvíli se vrátili</span> a nesli plnou náruč všelijakých
krámů – podušky, přikrývky, rohožky, ubrusy, poklice a kbelíky na uhlí. „Jestlipak
umíš špendlit a vázat?“ zeptal se Tydliták. „Tohle všecinko si musíme nějak
navléct.“</p>

<p class="mlptext">Později pak Alenka vyprávěla, co zbytečných řečí tehdy
nadělali – co se nalítali – co krámů na sebe navlékli – a co se s tím ona
nadřela, než jim uvázala všecky smyčky a zapjala všecky knoflíky. „Nakonec
budou vypadat jako ranec hadrů!“ řekla si, když Tydlitkovi na jeho přání obložila
krk poduškou, „prý aby mu neusekli hlavu.“</p>

<p class="mlptext">„Víš,“ dodal vážně Tydlitek, „když ti v boji useknou hlavu –
to je náramně vážná věc.“</p>

<p class="mlptext">Alenka z řehotu přešla do kašlání, aby ho snad neurazila.</p>

<p class="mlptext">„Jsem hodně bledý?“ Tydliták si k ní přišel dát uvázat přílbu.
(Říkal tomu přílba, ale spíš to byl pekáč.)</p>

<p class="mlptext">„No – trošinku,“ odpověděla mu šetrně Alenka.</p>

<p class="mlptext"><span class="calibre66">„Jindy bývám statečný,“
ujišťoval ji potichu, „jenže dnes mě bolí hlava.“</span></p>

<p class="mlptext">Tydlitek to zaslechl a hned se ozval: „A mě zas zuby. Mně je hůř
než tobě!“</p>

<p class="mlptext">„Snad byste dnes neměli bojovat,“ Alenka si umínila, že je
smíří.</p>

<p class="mlptext">„Trochu si zabojujeme, ale dlouho bojovat se mi nechce,“ řekl
Tydliták. „Kolik je hodin?“</p>

<p class="mlptext">Tydlitek koukl na hodinky a řekl: „Půl páté.“</p>

<p class="mlptext">„Bojujme tedy do šesti a potom se navečeřme,“ řekl Tydliták.</p>

<p class="mlptext">„Dobře,“ svolil posmutněle druhý. „Ona se na nás bude dívat –
a moc blízko nechoď,“ dodal, „když se rozlítím – rozsekám všechno, co vidím.“</p>

<p class="mlptext"><span class="calibre18">„A já zas rozsekám všechno,
nač dosáhnu, ať to vidím, nebo ne,“ křikl Tydliták</span>.</p>

<p class="mlpobrazky"></p>
</div>
</body>
</html>
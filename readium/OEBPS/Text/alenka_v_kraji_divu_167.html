<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection4"><p class="mlptext1">„Ba ne, neloudá se,“ řekl Král. „Je to anglosaský kurýr –
a má anglosaský postoj. Ten zaujímá, jenom když je šťastný. Jmenuje se Švejda.“<b class="calibre13">
</b>(Vyslovil to tak, že se to rýmovalo na „strejda“.)</p>

<p class="mlptext">Alenka spustila, ani nevěděla jak: „Já mám ráda chlapce s Š,
protože je Šťastný. Nemám ráda chlapce s Š, protože je Špatný. K jídlu mívá –
mívá – mívá Šunku, taky Škubánky. Jmenuje se Švejda a žije ve –“</p>

<p class="mlptext">„Žije ve Švédsku,“ vpadl jí zčistajasna do hry Král, zatímco
ona ještě vymýšlela nějakou zemi na Š. „Druhý kurýr se jmenuje Zejda. Já totiž
potřebuju dva – na cestu semo a tamo. Jeden chodí semo a druhý tamo.“</p>

<p class="mlptext">„Poníženě prosím, jak?“ řekla Alenka.</p>

<p class="mlptext">„Poníženě prosit se nesluší,“ řekl Král.</p>

<p class="mlptext">„To já jenom, že jsem nerozuměla,“ vysvětlovala Alenka. „Nač
chodí jeden semo a druhý tamo?“</p>

<p class="mlptext">„Vždyť ti to říkám,“ utrhl se na ni Král. „Na to semotamování
potřebuju dva – jednoho semo, druhého tamo.“</p>

<p class="mlptext">Tu došel kurýr až k nim. Byl tak udýchaný, že slovo ze sebe
nevypravil, jenom mával rukama a na chudáka Krále se příšerně šklebil.</p>

<p class="mlptext">„Tahle slečinka tě má ráda s Š,“ Král mu představil Alenku,
aby se tak zbavil jeho dotěrnosti – ale nic naplat – kurýr byl v tom anglosaském
postoji stále roztodivnější a zuřivě koulel očima.</p>

<p class="mlptext">„Ty mě děsíš!“ řekl Král. „Ještě omdlím. Podej mi šunkovou
housku!“</p>

<p class="mlptext">Alenka mohla na nich oči nechat. Z pytle pověšeného na krku
vytáhl kurýr housku, podal ji Králi a ten ji zhltl.</p>

<p class="mlptext">„Ještě jednu housku!“ řekl Král.</p>

<p class="mlptext">Kurýr koukl do pytle a řekl: „Už jsou tam jenom Škubánky.“</p>

<p class="mlptext">„Tak tedy Škubánky,“ hlesl Král.</p>

<p class="mlptext">Alenku nemálo potěšilo, jak po nich okřívá. S chutí je žvýkal
a najednou prohodil: „Není nad Škubánky.“</p>

<p class="mlptext">„Ještě lepší by snad bylo pokropit vás studenou vodou,“
nadhodila Alenka, „nebo vám dát čichnout čpavé soli.“</p>

<p class="mlptext">„Já jsem neřekl: <span class="mlpznakkurziva11b">nic lepšího</span>,“
odbyl ji Král, „řekl jsem: <span class="mlpznakkurziva11b">nic nad to</span>.“ To
Alenka popřít nemohla.</p>

<p class="mlptext">„Kohopak jsi na silnici potkal?“ Král natáhl ruku ke kurýrovi,
aby mu přidal Škubánků.</p>

<p class="mlptext">„Nikoho,“ řekl Kurýr.</p>

<p class="mlptext">„Vida,“ řekl Král, „tady slečinka ho taky potkala. To se tedy
loudá ještě víc než ty.“</p>

<p class="mlptext">„Dělám, co mohu,“ zakabonil se kurýr. „Kdopak chodí rychleji
než já? Nikdo!“</p>

<p class="mlptext">„To zas nechodí,“ řekl Král, „jinak by tu byl první. Už sis
vydechl, tak nám pověz, co se děje ve městě.“</p>

<p class="mlptext">„Já to pošeptám,“ kurýr přiložil dlaně k ústům jako trubku a naklonil
se ke Královu uchu. Alenku to mrzelo, chtěla se taky něco dovědět. Ale kurýr
nezašeptal; zařval z plných plic: „Už se zas perou!“</p>

<p class="mlptext">„Tomu říkáš šeptat!“ zaúpěl chudák Král, skokem vstal a celý
se otřásl. „Jestli mi to ještě uděláš, rozsekám tě na maděru! Zalehlo mi to v hlavě
jako zemětřesení.“</p>

<p class="mlptext">Spíš zemětřeseníčko! pomyslila si Alenka. „Kdo se zas pere?“
osmělila se zeptat.</p>

<p class="mlptext">„Kdo jiný než Lev a Jednorožec,“ řekl Král.</p>

<p class="mlptext">„To se rvou o korunu?“</p>

<p class="mlptext">„Zajisté,“ přisvědčil Král, „a nejlepší na tom je, že ta
koruna je moje! Běžme se na ně podívat.“ Hned vyrazili a Alenka si v tom běhu
odříkávala slova staré písně:</p>

<p class="mlpversei">O korunu se Jednorožec se Lvem porvali.<br class="calibre11"/>
Lev přes město ho prohnal, shon byl nemalý.<br class="calibre11"/>
Chléb bílý, černý, koláče jim podali,<br class="calibre11"/>
až za město je potom vybubnovali.</p>

<p class="mlptext">„A jestlipak – ten co vyhraje – dostane tu – korunu?“ vyrážela
ze sebe Alenka, uřícená tím během.</p>

<p class="mlptext">„Ale kdepak!“ řekl Král. „Co tě napadá!“</p>

<p class="mlptext">Alenka zase kus běžela a potom zahekala: „Buďte tak – hodný –
zastavte – minoutku – ať trochu – vydechnu.“</p>

<p class="mlpobrazky"></p>
</div>
</body>
</html>
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection2"><p class="mlptext1">„Asi ne,“ chlácholila ji Alenka, „už se proto nezlob. Ale
naši Micku bych ti přec ráda ukázala, jen bys ji uviděla, hned by sis kočky
zamilovala. To je ti mírné stvoření.“ Alenka pomaloučku plavala po kaluži a spíše
jen pro sebe si povídala: „Tak mile přede u krbu, líže si packy a myje si
čumáček – a když ji chovám, je taková měkounká – a báječně chytá myši – Ach,
promiň!“ znovu zvolala Alenka, protože Myš se celá zježila, jistě byla uražená.
„Jestli nechceš, nebudeme už o ní mluvit.“</p>

<p class="mlptext">„Jak to, my!“ zvolala Myš, roztřesená od hlavy až po špičku
ocasu. „Copak já o tom mluvím! Naše rodina odjakživa kočky nenávidí – ty
zlomyslné, sprosté ničemnice! Už ať mi o nich necekneš!“</p>

<p class="mlptext">„Už ne!“ Alenka to honem zamlouvala. „Máš – máš ráda – třeba
psy?“ Myš neodpověděla, a tak se Alenka rozpovídala. „Blízko nás mají hezkého
pejska, ráda ti ho ukážu! Je to foxteriér s chytrýma očkama a hnědou srst ti
má, ach, takovou chundelatou! Hodíš mu něco a on ti to přinese, panáčkuje a prosí
o jídlo a dělá ještě jinší kousky, kdepak kdybych si honem na všechno
vzpomněla – patří jednomu sedlákovi a ten o něm říká, že je moc užitečný, že by
ho nedal ani za sto liber! Že prý mu schytá všecky krysy a – jémine!“
zahořekovala Alenka, „už jsem ji zas urazila!“ Myš totiž plavala o překot pryč
od ní, až rozvířila celou kaluž.</p>

<p class="mlptext">Alenka na ni vlídně zavolala: „Myško! Prosím tě, vrať se a nebudeme
už mluvit o kočkách ani o psech, když je nemáš ráda!“ Myš to zaslechla,
obrátila se a pomalu plavala zpátky k ní. Byla úplně zsinalá (to zlostí,
pomyslila si Alenka) a tiše a zajíkavě řekla: „Pojďme na břeh, povím ti svůj
příběh a pak pochopíš, proč nenávidím kočky a psy.“</p>

<p class="mlptext">Však už měly načase vylézt, kaluž se hemžila ptáky a zvířaty,
jak do ní padali. Byla tam Kachna a Blboun, Papoušek a Orlík a jiná podivná
stvoření. Alenka je vedla a všichni doplavali na břeh.</p>

</div>
</body>
</html>
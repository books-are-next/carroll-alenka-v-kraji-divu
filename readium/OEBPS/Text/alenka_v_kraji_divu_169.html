<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection4"><p class="mlptext1">„Hodný jsem dost,“ řekl Král, „ale ne dost silný. Minoutka
uteče jako nic. To bys spíš Pentlochňapa zastavila.“</p>

<p class="mlptext">Alenka popadala dech, mluvit nemohla, a tak uháněli dál, až
zahlédli nějaký zástup a uprostřed něho bojovali Lev s Jednorožcem. Byli zahaleni
oblakem prachu a zprvu je Alenka ani nemohla od sebe rozeznat, ale podle rohu
brzy poznala Jednorožce.</p>

<p class="mlptext">Stoupli si vedle druhého kurýra, Zejdy; ten se díval na boj, v
jedné ruce držel šálek čaje, v druhé namazaný krajíc.</p>

<p class="mlptext">„Právě ho propustili z vězení, a než ho zavřeli, neměl kdy
posvačit,“ pošeptal Alence Švejda. „Tam jim dávají jenom ústřicové škeble – bodejť
by neměl hlad a žízeň. Jak se máš, chlapče?“ řekl Zejdovi a něžně ho vzal kolem
krku.</p>

<p class="mlptext">Zejda se ohlédl, pokynul hlavou a dál jedl namazaný krajíc.</p>

<p class="mlptext">„Bylo ti, chlapče, ve vězení blaze?“ řekl Švejda.</p>

<p class="mlptext">Znovu se Zejda ohlédl, po líci mu tentokrát skanuly slzy, ale
slovo neřekl.</p>

<p class="mlptext">„Tak mluv!“ křikl nedůtklivě Švejda. Ale Zejda jenom žmoulal
chleba a upíjel čaje.</p>

<p class="mlptext">„Tak mluv!“ křikl Král. „Jakpak se činí?“</p>

<p class="mlptext">Zejda s nadlidským úsilím spolkl pořádný žvanec chleba. „Činí
se jedna radost,“ řekl přiškrceným hlasem, „oba už byli asi sedmaosmdesátkrát
na zemi.“</p>

<p class="mlptext">„To budou brzo roznášet bílý a černý chleba, ne?“ špitla
Alenka.</p>

<p class="mlptext">„Hned to bude,“ řekl Zejda, „už ho kousek ujídám.“</p>

<p class="mlptext">V boji nastala přestávka, Lev a Jednorožec se celí schvácení
posadili a Král zvolal: „Deset minut na občerstvení!“ Švejda a Zejda nelenili a
roznášeli mísy s bílým a černým chlebem. Alenka si také vzala kousek na
ochutnání, ale byl náramně suchý.</p>

<p class="mlpobrazky"></p>
</div>
</body>
</html>
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection2"><p class="mlptext1">Královna celá udýchaná nechala hry a zeptala se Alenky: „Už
jsi viděla Paželva?“</p>

<p class="mlptext">„Neviděla,“ řekla Alenka. „Ani nevím, co to je Paželv.“</p>

<p class="mlptext">„Dělá se z něho paželví polívka,“ řekla Královna.</p>

<p class="mlptext">„Jakživa jsem o něm neslyšela ani ho neviděla,“ řekla Alenka.</p>

<p class="mlptext">„Pojď se mnou,“ řekla Královna, „bude ti o sobě vyprávět.“</p>

<p class="mlptext">Když pak spolu odcházely, zaslechla Alenka Krále, jak říká
tlumeně přítomným: „Dávám všem milost.“ „Tak to má být,“ oddechla si Alenka,
však ji ta hromada poprav nařízených Královnou nemálo trápila.</p>

<p class="mlptext">Zakrátko narazily na Noha, spal tam na sluníčku. (Jestli
nevíte, jak vypadá Noh, podívejte se na obrázek.) „Hybaj, lenochu!“ řekla Královna.
„Doveď tuhle slečinku k Paželvovi, ať jí o sobě vypravuje. Já musím jít dohlédnout
na popravy, které jsem nařídila.“ Odešla a nechala Alenku s Nohem o samotě.
Alence se ta obluda moc nelíbila, ale řekla si, že jí u ní nebude hůř než u té
sveřepé Královny, a tak čekala, co bude dál. Noh se posadil a protřel si oči;
díval se za Královnou, až jim zmizela, a pak se zachechtal. „K smíchu!“ řekl
napůl k sobě a napůl k Alence.</p>

<p class="mlptext">„Co je k smíchu?“ zeptala se Alenka.</p>

<p class="mlptext">„No přece ona,“ řekl Noh. „Vždyť si to všecko jen namlouvá.
Oni stejně nikdy nikoho nepopraví. Tak pojď!“</p>

<p class="mlptext">Tady je pořád samé pojď! pomyslila si Alenka a loudala se za Nohem.
Nikdo mě jakživ tolik nekomandoval.</p>

<p class="mlptext">Ušli kousek a tu zahlédli opodál Paželva, jak sedí smutný a sklíčený
na skalisku, a když přišli blíž, slyšela ho Alenka vzdychat, jako by mu mělo
srdce puknout. Bylo jí ho upřímně líto. „Co ho trápí?“ zeptala se Noha a Noh jí
skoro stejnými slovy odpověděl: „To on si všechno jen namlouvá, nic ho netrápí.
Tak pojď!“</p>

<p class="mlptext">Přistoupili tedy k Paželvovi; ten na ně zíral velkýma
uslzenýma očima, ale nic neříkal.</p>

<p class="mlptext">„Tadyhle slečinka by ráda, kdybys jí, víme, pověděl něco o sobě,“
řekl Noh.</p>

<p class="mlptext">„Povím,“ řekl Paželv hlubokým, dutým hlasem. „Posaďte se oba a
ani nemukejte, než domluvím.“</p>

<p class="mlptext">Tak tedy usedli a chvíli bylo ticho. Alenka si pomyslila: To
nevím, jak chce domluvit, když mluvit nezačal. Ale čekala trpělivě dál.</p>

<p class="mlptext">Konečně si Paželv zhluboka vzdychl a spustil: „Kdysi jsem byl
pravý Želv.“</p>

<p class="mlptext">Po těchto slovech se zas nadlouho rozhostilo ticho, jen občas
přerývané Nohovým „Hžkrrr!“ a Paželvovými srdcervoucími vzdechy. Alenka užuž
chtěla vstát a říct: Děkuju vám za vaše zajímavé vyprávění, ale zdálo se jí, že
snad přece něco přijde, i zůstala mlčky sedět.</p>

<p class="mlptext">„Když jsme byli malí,“ Paželv mluvil už klidněji, jen občas si
ještě vzdychl, „chodili jsme do mateřské školy. Učil nás starý Želvák, říkali
jsme mu Marhůl.“</p>

<p class="mlptext">„Pročpak jste mu říkali Marhůl, když to Marhůl nebyl?“ zeptala
se Alenka.</p>

<p class="mlptext">„Že se nestydíš, takhle bláhově se ptát,“ dodal Noh a pak oba
seděli a mlčeli a koukali na Alenku; ta by se byla nejradši do země propadla.</p>

<p class="mlptext">Nakonec řekl Noh Paželvovi: „Tak povídej dál, kamaráde, ať to
netrvá celý den!“ a Paželv hovořil těmito slovy:</p>

<p class="mlptext">„Tak jsem tedy chodil do školy v moři, i když tomu snad
nevěříš –“</p>

<p class="mlptext">„To jsem neřekla,“ vpadla mu do řeči Alenka.</p>

<p class="mlptext">„Řekla,“ odpověděl Paželv.</p>

<p class="mlptext">„Buď zticha!“ ozval se Noh, ještě než Alenka otevřela ústa.
Paželv pokračoval:</p>

<p class="mlptext">„Dostalo se nám výborného vzdělání – však jsme se celý den
učili.“</p>

<p class="mlptext">„My jsme taky měli celodenní vyučování,“ řekla Alenka, „tak se
tolik nechlubte!“</p>

<p class="mlptext">„A měla jsi nějaké nepovinné předměty?“ zeptal se starostlivě
Paželv.</p>

<p class="mlptext">„Ano!“ řekla Alenka. „Měli jsme francouzštinu a hudbu.“</p>

<p class="mlptext">„A co prádlo?“ zeptal se Paželv.</p>

<p class="mlptext">„To vůbec ne,“ nadurdila se Alenka.</p>

<p class="mlptext"><span class="calibre18">„Á! Tak to moc dobrá škola
nebyla,“ oddychl si Paželv. „To u nás jsme měli na konci vysvědčení nepovinné
předměty: Francouzština a hudba a <span class="mlpznakkurziva11b">prádlo</span></span>.“</p>

<p class="mlpobrazky"></p>
</div>
</body>
</html>
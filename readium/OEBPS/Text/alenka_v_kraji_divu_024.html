<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection2">
<h2 class="mlpuroven2kapitola">Kuriální závod<br class="calibre11"/>
a sáhodlouhý obrázek</h2>

<p class="mlptextbez1radku"><span class="calibre18">Sešla se tam na
břehu prapodivná cháska – ptáci s urousaným peřím a ostatní zvířata se zplihlou
srstí, všichni promočení, podráždění, nevrlí.</span></p>

<p class="mlptext">Především jim šlo samozřejmě o to, jak se usušit: radili se a za
chvilku se s nimi Alenka nenuceně bavila, jako by je znala odjakživa. Dokonce
se poškorpila s Papouškem a ten ji nakvašeně usadil: „Jsem starší než ty, a tak
to musím vědět líp.“ Alenka mu to nechtěla uznat, dokud jí nepoví, kolik je mu;
a protože jí to Papoušek zanic nechtěl říct, nedalo se nic dělat.</p>

<p class="mlptext">Nakonec vykřikla Myš, která se zřejmě těšila všeobecné
vážnosti: „Všichni se posaďte a poslouchejte! Já vás osuším jedna dvě!“ Hned se
všichni posadili, Myš uprostřed. Alenka na ni starostlivě upírala oči; jestli
se hned neosuší, to věděla, dostane rýmu jako trám.</p>

<p class="mlptext">„Ehm!“ odkašlala si významně Myš. „Dáváte všichni pozor? Nic
suššího nad tohle neznám. Ticho, prosím! Vilém Dobyvatel, jemuž přál papež, brzy
podrobil Angličany, kterým se nedostávalo vůdců a poslední dobou se oddávali
loupežím a výbojům. Edvin a Morkar, hrabata z Mercie a Northumbrie –“</p>

<p class="mlptext">„Brr!“ otřásl se Papoušek.</p>

<p class="mlptext">„Prosím?“ zeptala se Myš zamračeně, ale zdvořile. „Říkal jsi
něco?“</p>

<p class="mlptext">„Já ne!“ řekl honem Papoušek.</p>

<p class="mlptext">„No proto,“ řekla Myš. „Tedy pokračuji. Edvin a Morkar,
hrabata z Mercie a Northumbrie, se přidali k jeho praporu, a dokonce Stigand,
vlastenecký arcibiskup canterburský, to shledal prospěšným –“</p>

<p class="mlptext">„Co shledal?“ zeptala se Kachna.</p>

<p class="mlptext">„No přece to,“ odsekla Myš nadurděně, „snad víš, co je to.“</p>

<p class="mlptext">„Samozřejmě že vím, co je to, když to hledám já,“ řekla
Kachna. „Bývá to žába nebo červ. Ale jde o to, co shledal arcibiskup.“</p>

<p class="mlpobrazky"></p>
</div>
</body>
</html>
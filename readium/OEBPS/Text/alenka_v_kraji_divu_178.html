<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection4"><p class="mlptext1">„Ani bych neřekla,“ zapochybovala Alenka. „Nechci být
nikým zajata. Chci být Královnou.“</p>

<p class="mlptext">„Však jí budeš, jen co přeskočíš další potůček,“ řekl Bílý
Jezdec. „Doprovodím tě až na kraj lesa – potom se musím vrátit. Tam končí můj
tah.“</p>

<p class="mlptext">„Mockrát děkuju,“ řekla Alenka. „Smím vám sundat přílbu?“
Zřejmě to sám nedokázal; Alenka ho z ní nakonec vytřepala.</p>

<p class="mlptext">„Hned se člověku líp dýchá,“ řekl Jezdec, oběma rukama si
prohrábl rozcuchané vlasy a jemnou tváří s velkýma mírnýma očima se otočil k Alence.
Takového divného vojáka jakživa neviděla.</p>

<p class="mlptext">Na sobě měl plechové brnění, které mu vůbec nepadlo, a přes
ramena mu vzhůru nohama visela prapodivná dřevěná bedýnka s otevřeným víkem.
Alenka si ji zvědavě prohlížela.</p>

<p class="mlptext">„Má bedýnka ti nějak učarovala,“ řekl vlídně Bílý Jezdec. „Je
to můj vynález – dávám do ní šaty a svačinu. Jak vidíš, nosím ji vzhůru nohama,
aby do ní nepršelo.“</p>

<p class="mlptext">„Jenže takhle vám z ní všechny věci vypadnou,“ upozornila ho
šetrně Alenka. „Víte, že máte víko otevřené?“</p>

<p class="mlptext">„To jsem nevěděl,“ zatvářil se Jezdec mrzutě. „To mi tedy všechny
věci vypadly! A bez nich není bedýnka k ničemu.“ Při těch slovech si ji odvázal
a užuž by ji byl zahodil do křoví, ale najednou mu něco napadlo a pověsil ji
opatrně na strom. „Jestlipak uhodneš, proč to dělám?“ řekl Alence.</p>

<p class="mlptext">Alenka zavrtěla hlavou.</p>

<p class="mlptext">„Třeba si tam udělají hnízdo včely – a já si pak vyberu med.“</p>

<p class="mlptext">„Vždyť úl – nebo něco takového – vám visí u sedla,“ řekla
Alenka.</p>

<p class="mlptext">„Ano, je to znamenitý úl,“ řekl zklamaně Jezdec, „lepší se ani
nenajde. Ale jediná včela ještě o něj nezavadila. To druhé je past na myši.
Buďto plaší myši včely – nebo včely myši, tak nevím.“</p>

<p class="mlptext">„Však jsem si říkala, k čemu je ta past na myši,“ řekla
Alenka. „Že by se na koni objevily myši, to je dost nepravděpodobné.“</p>

<p class="mlptext">„Nepravděpodobné snad,“ řekl Jezdec, „ale co kdyby, přece je
tam nenechám běhat.“</p>

<p class="mlptext">Odmlčel se a potom řekl: „To víš, na všechno se musí
pamatovat. Proto taky má můj kůň na nohou kroužky.“</p>

<p class="mlptext">„A nač?“ vyzvídala užasle Alenka.</p>

<p class="mlptext">„Aby ho žraloci nepokousali,“ odvětil Jezdec. „Je to můj
vynález. A teď mě vysaď. Pojedu s tebou až na kraj lesa – Načpak je ta mísa?“</p>

<p class="mlptext">„Na koláč,“ řekla Alenka.</p>

<p class="mlptext">„Tak to si ji vezmem,“ řekl Jezdec. „Když najdeme koláč,
přijde nám vhod. Pomoz mi ji vpravit do pytle.“</p>

<p class="mlptext">Alenka sice držela pytel jaksepatří otevřený, ale přece jen to
dlouho trvalo, protože Jezdec tam strkal mísu velmi nešikovně. Jak to zkoušel,
třikrát přitom spadl do pytle sám. „Těžko se tam něco vejde,“ řekl, když ji tam
šťastně dostal, „ono je v pytli tolik svícnů.“ Pytel přivázal k sedlu,
obloženému otýpkami mrkve, pohrabáči a všelijakými jinými krámy.</p>

<p class="mlptext">„Vlasy ti doufám drží dobře,“ řekl, když vyrazili.</p>

<p class="mlptext">„Jako jindy,“ usmála se Alenka.</p>

<p class="mlptext">„To nestačí,“ staral se jezdec. „Tady totiž fouká silný vítr.
Silný jako polévka.“</p>

<p class="mlptext">„Už jste něco vynalezl, aby vítr vlasy neodfoukl?“ zeptala se
Alenka.</p>

<p class="mlptext">„Ještě ne,“ řekl Jezdec. „Ale vynalezl jsem něco, aby
nepadaly.“</p>

<p class="mlptext">„To bych ráda věděla, co.“</p>

<p class="mlptext">„Vezmi nejprve rovnou hůl,“ řekl Jezdec. „Potom ať se vlasy
pnou po ní nahoru jako štěp. Vlasy padají jen proto, že visí <span class="mlpznakkurziva11b">dolů – nahoru</span><b class="calibre13"><i class="calibre15"> </i></b>nic nepadá. Je to
můj vynález. Chceš-li, vyzkoušej si ho.“</p>

<p class="mlptext">Alenku ten vynález nijak nepotěšil; chvíli kráčela mlčky a hloubala
nad tím nápadem, jen chvílemi se zastavovala a vysazovala Jezdce na koně;
jezdit opravdu moc neuměl.</p>

<p class="mlptext"><span class="calibre34">Jakmile se kůň zastavil (a zastavoval
se často), spadl Jezdec dopředu; a když se kůň rozjel (a rozjížděl se dost prudce),
spadl Jezdec dozadu. Jinak mu to celkem šlo, až na to, že co chvíli padal na
jednu nebo na druhou stranu; a protože většinou padal na tu stranu, kudy
kráčela Alenka, lepší bylo, jak brzy Alenka zjistila, kráčet ne tak blízko
vedle koně.</span></p>

<p class="mlpobrazky"></p>
</div>
</body>
</html>
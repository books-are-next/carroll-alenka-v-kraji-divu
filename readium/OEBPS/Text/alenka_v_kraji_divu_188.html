<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection4"><p class="mlptext1">„Slušným způsobům se ve škole neučí,“ řekla Alenka, „tam
se učí počtům a podobným věcem.“</p>

<p class="mlptext">„Umíš Sčítání?“ otázala se Bílá Královna. „Kolik je jedna a jedna
a jedna a jedna a jedna a jedna a jedna a jedna a jedna a jedna?“</p>

<p class="mlptext">„Nevím,“ řekla Alenka. „Nestačím počítat.“</p>

<p class="mlptext">„Sčítání neumí,“ vpadla do toho Černá Královna. „Jestlipak
umíš Odčítání? Odečti devět od osmi.“</p>

<p class="mlptext">„Devět od osmi? To nejde,“ řekla pohotově Alenka, „ale –“</p>

<p class="mlptext">„Odčítání neumí,“ řekla Bílá Královna. „A co Dělení. Rozděl
bochník nožem – jaký je výsledek?“</p>

<p class="mlptext">„Já myslím,“ spustila Alenka, ale Černá Královna to dopověděla
za ni. „Toť se ví, že chleba s máslem. Zkus ještě jeden příklad na Odčítání.
Pes má kost. Tu kost mu vezmi. Co zbude?“</p>

<p class="mlptext">Alenka přemýšlela. „Když vezmu kost, ta samozřejmě nezbude – a
nezbude ani pes; ten se rozběhne za mnou a pokouše mě – ze mě tedy taky moc
nezbude!“</p>

<p class="mlptext">„To myslíš, že nezbude vůbec nic?“ řekla Černá Královna.</p>

<p class="mlptext">„Snad je to tak.“</p>

<p class="mlptext">„Už zase chyba,“ řekla Černá Královna. „Zbude psova
trpělivost.“</p>

<p class="mlptext">„Jak to –?“</p>

<p class="mlptext">„Tak se podívej!“ křikla Černá Královna. „Pes ztratí
trpělivost, ne?“</p>

<p class="mlptext">„Možná,“ odpověděla opatrně Alenka.</p>

<p class="mlptext">„Když tedy pes odejde, zbude jeho trpělivost,“ zvolala
vítězoslavně Královna.</p>

<p class="mlptext">Alenka jí na to co nejvážněji odpověděla: „Třeba půjde pes
jinam a trpělivost jinam.“ Ale bezděky si řekla: „Co to mluvíme za hlouposti.“</p>

<p class="mlptext">„Počítat neumí ani trošku,“ řekly důrazně naráz obě Královny.</p>

<p class="mlptext">„A vy umíte?“ pustila se Alenka do Bílé Královny, protože
takové kárání neměla ráda.</p>

<p class="mlptext">Královna popadla dech a zavřela oči. „Sčítání umím,“ řekla, „když
mi na to dopřeješ čas – ale Odčítání, to vůbec ne.“</p>

<p class="mlptext">„Abecedu jistě umíš, ne?“ řekla Černá Královna.</p>

<p class="mlptext">„Toť se ví, že umím,“ řekla Alenka.</p>

<p class="mlptext">„Já ji umím taky,“ pošeptala jí Bílá Královna. „Budeme si ji,
panenko, spolu odříkávat. A ještě ti prozradím tajemství – už umím číst slova o
jednom písmenu. To je báječné, viď! Jen neztrácej hlavu. Časem se to taky
naučíš.“</p>

<p class="mlptext">Tu se do toho zase vložila Černá Královna a řekla: „Umíš
odpovědět na praktické otázky? Jak se peče chléb?“</p>

<p class="mlptext">„To vím,“ vyhrkla Alenka. „Nejprve mouku namel –“</p>

<p class="mlptext">„Námel mouku ničí.“</p>

<p class="mlptext">„Ta mouka není ničí,“ vysvětlovala Alenka, „ta je moje, a s trochou
péče –“</p>

<p class="mlptext">„Tak se tedy chleba peče?“ řekla Bílá Královna. „A co kvásek?
Nějak toho moc vynecháváš.“</p>

<p class="mlptext">„Ovívejte jí hlavu!“ přerušila ji starostlivě Černá Královna. „Ještě
nám z toho přemýšlení dostane horečku.“ Daly se do toho obě a ovívaly ji
lupením, až je Alenka snažně poprosila, aby toho nechaly, že jí to cuchá vlasy.</p>

<p class="mlptext">„Už okřála,“ řekla Černá Královna.</p>

<p class="mlptext">„Umíš cizí řeči? Jakpak je francouzsky Ententyky?“</p>

<p class="mlptext">„Ententyky stejně v naší řeči nic není,“ zarputila se Alenka.</p>

<p class="mlptext">„A kdo tvrdí, že je?“ řekla Černá Královna.</p>

<p class="mlptext">Alenka si tentokrát věděla rady. „Povězte mi, v jaké řeči je
Ententyky, a já vám povím, jak je to francouzsky!“ zvolala vítězoslavně.</p>

<p class="mlptext">Ale Černá Královna jí na to upjatě řekla: „Královny
nesmlouvají.“</p>

<p class="mlptext">Kdyby se radši taky na nic neptaly, pomyslila si Alenka.</p>

<p class="mlptext">„Nehádejme se,“ starostlivě zakročila Bílá Královna. „Co je
příčinou blesku?“</p>

<p class="mlptext">„Příčinou blesku,“ odpovídala rázně Alenka, „je hrom – ba ne,
ba ne!“ honem se opravila, „je to naopak.“</p>

<p class="mlptext">„Pozdě opravovat,“ řekla Černá Královna, „co řekneš, to platí
a za to si odpovídáš.“</p>

<p class="mlptext">„Teď si vzpomínám –“ Bílá Královna sklopila oči a rozčileně
svírala a rozevírala ruce, „to vám bylo hromobití minulé úterý – totiž jedno z poslední
kupy úterků.“</p>

<p class="mlptext">„U nás,“ prohodila Alenka, „máme dny jenom po jednom.“</p>

<p class="mlptext">Černá Královna řekla: „To je mi ubohé zařízení. U nás máme dny
a noci aspoň po dvou, po třech a někdy v zimě máme i pět nocí najednou – to
kvůli teplu, víš.“</p>

<p class="mlptext">„Copak je teplejší pět nocí než jedna noc?“ špitla Alenka.</p>

<p class="mlptext">„Samozřejmě, pětkrát teplejší.“</p>

<p class="mlptext">„Ale podle toho pravidla taky pětkrát studenější –“</p>

<p class="mlptext">„Jistěže –,“ zvolala Černá Královna. „Pětkrát teplejší a pětkrát
studenější – jako jsem já pětkrát bohatší než ty a pětkrát chytřejší.“</p>

<p class="mlptext">Alenka si vzdychla a mávla nad tím rukou: Je to hádanka, na
kterou se nedá odpovědět, pomyslila si.</p>

<p class="mlptext">„Valihrach tu bouřku taky viděl,“ broukala si jen tak pro sebe
Bílá Královna. „Přišel ke dveřím s vývrtkou v ruce –“</p>

<p class="mlptext">„Co chtěl?“ řekla Černá Královna.</p>

<p class="mlptext">„Chtěl dovnitř,“ dodala Bílá Královna, „že prý hledá hrocha.
Jako z udělání, zrovna ten den nic takového v domě nebylo.“</p>

<p class="mlptext">„A jindy bývá?“ žasla Alenka.</p>

<p class="mlptext">„Jenom ve čtvrtek,“ řekla Královna.</p>

<p class="mlptext">„Já vím, proč přišel,“ řekla Alenka. „Chtěl potrestat ryby,
protože –“</p>

<p class="mlptext">A tu se do toho znovu vložila Bílá Královna. „Bylo to hromobití,
o tom nemáš ani zdání!“ („Ta nemá o ničem zdání,“ řekla Černá Královna.) „Spadl
kus střechy a velikánský hrom vlítl dovnitř a v chuchvalcích se koulel po
pokoji – a porážel stoly a kdeco – tak jsem se lekla, že jsem zapomněla, jak se
jmenuju!“</p>

<p class="mlptext">Alenka si pomyslila: Vzpomínat si při nějaké pohromě, jak se
jmenuju, to mě ani nenapadne! Nač taky? Ale nahlas to neřekla, aby se nějak
nedotkla nešťastné Královny.</p>

<p class="mlptext">„Vaše Veličenstvo jí to laskavě promine,“ řekla Alence Černá
Královna a uchopila Bílou Královnu za ruku a něžně ji pohladila: „Myslí to
dobře, ale obyčejně z toho vyjde hloupost.“</p>

<p class="mlptext">Bílá Královna koukla bázlivě po Alence; té se zdálo, že by jí
měla povědět něco vlídného, ale na nic nepřišla.</p>

<p class="mlptext">„Vychování žádné nemá,“ řekla Černá Královna, „ale je úžasný
dobrák! Pohlaď ji po hlavě a uvidíš, jakou bude mít radost!“ Alenka k tomu
neměla dost odvahy.</p>

<p class="mlptext">„Trochu vlídnosti a natočit jí vlasy na papírky – hned je v sedmém
nebi.“</p>

<p class="mlptext">Bílá Královna hluboce vzdychla a hlavu opřela o Alenčino
rameno. „Chce se mi spát!“ zakvílela.</p>

<p class="mlptext">„Chudinka je unavená!“ řekla Černá Královna. „Přihlaď jí vlasy
– půjč jí noční čepec – a zazpívej jí konejšivou ukolébavku.“</p>

<p class="mlptext">Alenka jí podle příkazu přihlazovala vlasy a řekla: „Nemám s sebou
noční čepec a žádnou konejšivou ukolébavku neznám.“</p>

<p class="mlptext">„Co naplat, tak jí zazpívám sama,“ řekla Černá Královna a spustila:</p>

<p class="mlpversei">Spinkej sladce v Alenčině klíně,<br class="calibre11"/>
krasavice, půjdem po hostině –<br class="calibre11"/>
Alenka a obě Královny –<br class="calibre11"/>
zatančit si na ples čarovný.</p>

<p class="mlpobrazky"></p>
</div>
</body>
</html>
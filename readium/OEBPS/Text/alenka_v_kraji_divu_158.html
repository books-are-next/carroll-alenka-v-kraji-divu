<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection4"><p class="mlptext1">„Jen aby se loďka nepřevrhla!“ řekla si. „Ach, to je
hezounké! Jenže jsem na něj nedosáhla.“ A opravdu mohla z kůže vyletět (je to
jako naschvál, pomyslila si), jak se s loďkou šinula vpřed, krásného puškvorce
natrhala sice hromadu, ale ten ještě hezčí nedostala.</p>

<p class="mlptext">„Ten nejpěknější bývá vždycky nejdále,“ vzdychla nad tím, jak
daleko si puškvorec umanul růst, a celá rozpálená v obličeji a zmáchaná na rukou
i ve vlasech uvelebila se pak zase v loďce a rovnala ty objevené poklady.</p>

<p class="mlptext">Co na tom, že sotva puškvorec utrhla, hned zvadl a vůně i krása
z něho vyprchaly? Vždyť i skutečný puškvorec vydrží jen chvíli, a tento snový
puškvorec, který se jí kupil u nohou, tál jako sníh – ale Alenka si toho
nevšímala, protože byla zaujata tolika jinými zvláštnostmi.</p>

<p class="mlptext">Popojely kousek dál a tu veslo zůstalo trčet lopatkou ve vodě
a (jak o tom Alenka později vyprávěla) vytáhnout se nedalo; a tak se stalo, že
ji držadlo podchytilo pod bradou, a třebaže vřískala, jako by ji na nože bral,
vymrštilo ji ze sedátka na kupu puškvorce. Ani trošinku si neublížila a hned
byla na nohou. Ovce přitom klidně pletla, jako by se nic nestalo. Alenka, celá
šťastná, že je pořád ještě v loďce, uvelebila se zase na sedátku. „Pěkného
kraba jsi ulovila!“ podotkla Ovce.</p>

<p class="mlptext">„Jak to, ulovila? Vždyť ho nevidím.“ Alenka přes okraj loďky
opatrně nakoukla do tmavé hlubiny. „Škoda že mi upláchl – tolik jsem toužila
odnést si ho domů!“ Ovce se opovržlivě zachechtala a pletla dál. „Je tady hodně
krabů?“ řekla Alenka.</p>

<p class="mlptext">„Krabů a všeho možného hojnost,“ řekla Ovce, „jen si vybrat.
Tak co si koupíš?“</p>

<p class="mlptext">„Koupím!“ opáčila Alenka napůl užasle, napůl zděšeně – naráz
totiž zmizela vesla, loďka, řeka, a Alenka se znovu octla v tmavém krámku.</p>

<p class="mlptext">„Jedno vejce prosím,“ řekla nesměle. „Po čempak jsou?“</p>

<p class="mlptext"><span class="calibre18">„Po pěti a půl krejcaru
jedno – po dvou krejcarech dvě,“ odvětila Ovce.</span></p>

<p class="mlptext">„To jsou dvě levnější než jedno?“ divila se Alenka a vytáhla z
kapsy peněženku.</p>

<p class="mlptext">„Zato když koupíš dvě, musíš je obě sníst,“ řekla Ovce.</p>

<p class="mlptext">„Prosila bych jedno,“ Alenka položila peníze na pult. „Kdoví,“
řekla si, „třeba nebudou všechny dobré.“</p>

<p class="mlptext">Ovce shrábla peníze, vložila je do pokladničky a řekla: „Do
ruky nikomu nic nedávám – to se nedělá – vezmi si sama.“ Odešla až na konec
krámu a vejce postavila rovně na pult.</p>

<p class="mlptext">Jen bych ráda věděla, proč se to nedělá? přemýšlela Alenka,
jak tápala mezi stoly a židlemi; na konci krámu byla totiž úplná tma. Čím blíž
jdu k vejci, tím víc se vzdaluje. Co to, je to židle? Namouduši, vždyť to má
větve. To je divné, že tady rostou stromy! A tady je dokonce potůček. Takový
roztodivný krám jsem jakživa neviděla!</p>

<p class="mlptextbez1radku2">A tak kráčela dál a na každém kroku stále víc
žasla; jakmile totiž k něčemu přistoupila, hned z toho byl strom; kdoví, řekla
si, nebude-li strom i z toho vejce.</p>

</div>
</body>
</html>
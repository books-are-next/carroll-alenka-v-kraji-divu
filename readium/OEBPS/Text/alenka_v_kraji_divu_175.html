<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection4"><p class="mlptext1">„Vždyť jsem tě, ty strašpytle, prohnal přes celé město!“
řekl. „To je pěkný kus cesty. Šli jste po starém mostě, nebo přes rynek?
Nejlepší vyhlídka je ze starého mostu.“</p>

<p class="mlptext">„Copak já vím,“ zavrčel Lev a znovu ulehl. „Pro samý prach
jsem nic neviděl. To krájení koláče trvá Obludě nějak moc dlouho!“</p>

<p class="mlptext">Alenka usedla na břehu potůčku, velikou mísu si položila na
klín a pilně krájela nožem. „Z kůže bych nad tím vyletěla!“ odpovídala Lvovi (že
jí říkají Obluda, na to si už zvykla). „Rozkrojila jsem několik kousků, ale vždycky
se zas spojí.“</p>

<p class="mlptext">„A ty nevíš, jak se to za zrcadlem dělá s koláči?“ prohodil
Jednorožec. „Nejprve koláč podej a teprve potom ho rozkrájej.“</p>

<p class="mlptext">Byl to čirý nesmysl, ale Alenka poslušně vstala, podávala mísu
dokola a koláč se sám od sebe rozpadl na tři díly. Když se pak s prázdnou mísou
vrátila na své místo, Lev jí řekl: „A teď ho rozkrájej.“</p>

<p class="mlptext">Alenka s nožem v ruce usedla a rozmýšlela, jak začít. „Jářku,
to je nespravedlivost!“ křikl Jednorožec. „Obluda dala Lvovi dvakrát víc než
mně.“</p>

<p class="mlptext">„Ale sama si nic nenechala,“ řekl Lev. „Máš ráda koláč,
Obludo?“</p>

<p class="mlptext">Než mu stačila Alenka odpovědět, zavířily bubny.</p>

<p class="mlptext">Marně pátrala, odkud se ten hřmot ozývá; ze všech stran jí
zaléhal do uší, div z toho neohluchla. Hned byla na nohou a v tom leknutí přeskočila
potůček; ještě zahlédla, jak Lev a Jednorožec, vzteklí nad tím vyrušením při
hostině, vstávají,</p>

<p class="mlptextbez1radku2"><span class="calibre18">potom padla na
kolena a zacpala si uši, aby ten strašlivý rámus neslyšela.</span></p>

<p class="mlptext">„Jestli tímhle je nevybubnují až za město,“ řekla si, „tak už
ničím.“</p>

</div>
</body>
</html>
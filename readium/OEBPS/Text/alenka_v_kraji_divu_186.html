<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection4">
<h2 class="mlpuroven2kapitola">Královna
Alenka</h2>

<p class="mlptextbez1radku">„To je báječné!“ řekla Alenka. „Ani jsem se nenadála,
že budu tak brzo Královnou – a řeknu vám, Vaše Veličenstvo,“ dodala přísným hlasem
(vždycky se totiž ráda peskovala), „to nejde, takhle se povalovat v trávě!
Královny musí zachovávat důstojnost!“</p>

<p class="mlptext">Vstala a procházela se – zprvu trochu strnule, aby jí snad
koruna nespadla, ale utěšovala se tím, že ji nikdo nevidí; znovu usedla a řekla
si: „Jestli jsem doopravdy Královna, však já se do toho časem vpravím.“
Všechno, co se s ní dělo, bylo podivné, a tak ji ani nepřekvapilo, že vedle
sebe má po jedné straně Černou a po druhé Bílou Královnu. Měla chuť zeptat se
jich, kde se tu berou, ale nezdálo se jí to dost zdvořilé.</p>

<p class="mlptext">Ale snad se nic nestane, když se zeptá, je-li už po hře. „Povězte
mi prosím –,“ pohlédla nesměle na Černou Královnu.</p>

<p class="mlptext">„Mluv, až na tebe někdo promluví!“ přerušila ji zhurta
Královna. Alenka se ráda přela a hned spustila: „Kdyby se tím pravidlem řídil
každý a mluvil jen tehdy, když na něho někdo promluví, a ten druhý zas čekal na
něho, až začne, to by jakživ nikdo nic neřekl, a tak –“</p>

<p class="mlptext">„K smíchu!“ obořila se na ni Královna. „Copak, děvenko,
nechápeš –,“ tu se zamračila, na chvíli se zamyslila a zničehonic zavedla řeč
jinam. „Jak to myslíš, ‚Jestli jsi doopravdy Královna‘? Jakým právem si tak říkáš?
Královnou se staneš, až složíš zkoušku. A čím dřív se do ní dáme, tím líp.“</p>

<p class="mlptext">„Řekla jsem jenom jestli!“ bránila se zkroušeně Alenka.</p>

<p class="mlptext">Královny se na sebe podívaly a Černá Královna pohoršeně
pronesla: „Ona prý řekla jenom ‚jestli‘ –“</p>

<p class="mlptext">„Jenže ona toho napovídala mnohem víc!“ zakvílela Bílá
Královna a zalomila rukama. „Mnohem a mnohem víc!“</p>

<p class="mlptext">„A taky že jsi řekla,“ pustila se Černá Královna do Alenky. „Mluv
vždycky pravdu – rozmysli se, než promluvíš – a potom si to zapiš.“</p>

<p class="mlptext">„Co jsem řekla, nemělo ten smysl –,“ bránila se Alenka, ale
Černá Královna jí skočila do řeči.</p>

<p class="mlptext">„To mi právě vadí! Smysl to mít mělo! Bez smyslu není děvče k ničemu.
I vtip má mít smysl – a děvče je doufám něco víc než vtip. Nepopřeš to ani
oběma rukama, i kdybys chtěla.“</p>

<p class="mlptext">„Já rukama nic nepopírám,“ namítla Alenka.</p>

<p class="mlptext">„Však to taky nikdo netvrdí,“ řekla Bílá Královna, „že
mermomocí chce něco popřít – jenže neví co!“</p>

<p class="mlptext">„Je protivná a zlostná,“ prohodila Černá Královna; potom
nastalo trapné ticho. Přerušila je Černá Královna; řekla Bílé Královně: „Zvu
vás odpoledne na Alenčin dýchánek.“</p>

<p class="mlptext">Bílá Královna se pousmála a řekla: „A já zase zvu vás.“</p>

<p class="mlptext">„Že mám mít dýchánek, to jsem nevěděla,“ řekla Alenka. „Když
už tedy dýchánek bude, snad bych na něj měla zvát hosty sama?“</p>

<p class="mlptext">„Tu možnost jsme ti poskytly,“ prohodila Černá Královna, „ale
jak se zdá, v učení slušným způsobům jsi zatím moc nepokročila.“</p>

<p class="mlpobrazky"></p>
</div>
</body>
</html>
<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="">
    <meta name="apple-mobile-web-app-capable" content="yes">
    <title>Alenka v kraji divů a za zrcadlem</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./alenka_v_kraji_divu_103.html">
    <link rel="next" href="./alenka_v_kraji_divu_105.html">
    <meta name="nb-order" content="101">
    <link rel="self" href="alenka_v_kraji_divu_104.html">
    <meta name="nb-identifier" content="carroll-alenka-v-kraji-divu-a-za-zrcadlem-b8979b1">
    <meta name="nb-role" content="chapter">
  </head>
  <body data-nb-words="503" data-nb-chars="2737" class="nb-role-chapter nb-custom-style">
    <nav role="doc-toc">
      <ul>
        <li><a href="alenka_v_kraji_divu_007.html">Alenka v kraji divů</a>
          <ul>
            <li><a href="alenka_v_kraji_divu_008.html">Dolů králičí dírou</a></li>
            <li><a href="alenka_v_kraji_divu_017.html">Kaluž slz</a></li>
            <li><a href="alenka_v_kraji_divu_024.html">Kuriální závod
                a sáhodlouhý obrázek</a></li>
            <li><a href="alenka_v_kraji_divu_029.html">O tom, jak Vilík komínem vylít</a></li>
            <li><a href="alenka_v_kraji_divu_037.html">Houseňákova rada</a></li>
            <li><a href="alenka_v_kraji_divu_045.html">Vepř a pepř</a></li>
            <li><a href="alenka_v_kraji_divu_055.html">Bláznivá svačina</a></li>
            <li><a href="alenka_v_kraji_divu_062.html">Královnino kroketové hřiště</a></li>
            <li><a href="alenka_v_kraji_divu_071.html">Paželví povídka</a></li>
            <li><a href="alenka_v_kraji_divu_078.html">Humří čtverylka</a></li>
            <li><a href="alenka_v_kraji_divu_083.html">Kdo ukradl vdolky</a></li>
            <li><a href="alenka_v_kraji_divu_089.html">Alenčino svědectví</a></li>
          </ul>
        </li>
      </ul>
      <ul>
        <li><a href="alenka_v_kraji_divu_097.html">Za zrcadlem, a s čím se tam Alenka setkala</a>
          <ul>
            <li><a href="alenka_v_kraji_divu_099.html">Předmluva</a></li>
            <li><a href="alenka_v_kraji_divu_100.html">Dům za zrcadlem</a></li>
            <li><a href="alenka_v_kraji_divu_116.html">Zahrada živých květin</a></li>
            <li><a href="alenka_v_kraji_divu_125.html">Hmyz za zrcadlem</a></li>
            <li><a href="alenka_v_kraji_divu_135.html">Tydliták a Tydlitek</a></li>
            <li><a href="alenka_v_kraji_divu_150.html">Vlna a voda</a></li>
            <li><a href="alenka_v_kraji_divu_159.html">Valihrach</a></li>
            <li><a href="alenka_v_kraji_divu_165.html">Lev a jednorožec</a></li>
            <li><a href="alenka_v_kraji_divu_176.html">„Je to můj vynález“</a></li>
            <li><a href="alenka_v_kraji_divu_186.html">Královna Alenka</a></li>
            <li><a href="alenka_v_kraji_divu_197.html">Třesení</a></li>
            <li><a href="alenka_v_kraji_divu_199.html">Probuzení</a></li>
            <li><a href="alenka_v_kraji_divu_201.html">Komu se to zdálo?</a></li>
          </ul>
        </li>
      </ul>
      <ul>
        <li><a href="alenka_v_kraji_divu_204.html">O autorovi Alenčiných dobrodružných příběhů</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./alenka_v_kraji_divu_103.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="0" data-nb-chars="0"></h1>
        <p class="chunk" data-nb-ref-number="2" data-nb-words="150" data-nb-chars="842"><span class="idea" data-nb-ref-number="1" id="idea1" data-nb-words="150" data-nb-chars="842">Umíš hrát, Katko, šachy? Nic se&nbsp;nesměj, milánku, ptám se&nbsp;tě&nbsp;docela vážně. Jak jsme teď hráli, ty&nbsp;ses dívala, jako bys tomu rozuměla, a&nbsp;když jsem řekla ‚šach‘, tak jsi zavrněla! Byl to, Katko, pěkný šach, a&nbsp;nebýt toho zlého jezdce, který se&nbsp;vetřel mezi mé&nbsp;figurky, tak jsem to&nbsp;jistě vyhrála. Víš co, Katko budeme jako –“ Kdybych vám tak mohl vypočítat aspoň polovinu všeho toho, co&nbsp;u&nbsp;Alenky začínalo jejím oblíbeným: „Budeme jako.“ Zrovna den předtím se&nbsp;dostaly se&nbsp;sestrou do&nbsp;hádky, a&nbsp;to&nbsp;jen proto, že&nbsp;Alenka zas spustila: „Budeme jako králové a&nbsp;královny,“ a&nbsp;sestra, která si&nbsp;potrpěla na&nbsp;přesnost, jí&nbsp;dokazovala, to&nbsp;že&nbsp;být nemohou, protože jsou jen dvě, až&nbsp;nakonec Alenka slevila: „Dobře, ty&nbsp;budeš dělat jednu a&nbsp;já&nbsp;ty&nbsp;ostatní.“ A&nbsp;jednou k&nbsp;smrti vylekala starou chůvu, když jí&nbsp;houkla do&nbsp;ucha: „Náno! Já&nbsp;budu jako hladová hyena a&nbsp;ty&nbsp;budeš kost!“</span></p>
        <p class="chunk" data-nb-ref-number="3" data-nb-words="89" data-nb-chars="521"><span class="idea" data-nb-ref-number="2" id="idea2" data-nb-words="89" data-nb-chars="521">Ale tím odbočujeme od&nbsp;toho, co&nbsp;Alenka říkala kotěti. „Ty budeš, Katko, jako Černá Královna! Tak si&nbsp;myslím, kdyby ses rovně posadila a&nbsp;založila ruce, vypadala bys docela jako ona. Zkus to, buď tak hodná!“ Alenka sebrala ze&nbsp;stolu Černou Královnu a&nbsp;postavila ji&nbsp;jako předlohu před kotě, ale nepovedlo se&nbsp;to, podle Alenky hlavně proto, že&nbsp;kotě nezaložilo pořádně ruce. Za&nbsp;trest je&nbsp;zvedla k&nbsp;zrcadlu, aby se&nbsp;na&nbsp;sebe podívalo, jak trucuje. – „Jestli hned neposlechneš,“ dodala, „strčím tě&nbsp;do&nbsp;domu za&nbsp;zrcadlem. Co&nbsp;bys tomu řekla!</span></p>
        <p class="chunk" data-nb-ref-number="4" data-nb-words="135" data-nb-chars="679"><span class="idea" data-nb-ref-number="3" id="idea3" data-nb-words="135" data-nb-chars="679">Tak dávej, Katko, pozor a&nbsp;nemluv tolik, a&nbsp;já&nbsp;ti&nbsp;povím, co&nbsp;všecko si&nbsp;o&nbsp;tom domě za&nbsp;zrcadlem myslím. Předně je&nbsp;tam pokoj, který je&nbsp;vidět za&nbsp;sklem – je&nbsp;zrovna takový jako náš salón, jenže je&nbsp;tam všecko naopak. Když si&nbsp;stoupnu na&nbsp;židli, vidím ho&nbsp;celičký, až&nbsp;na&nbsp;ten kousek za&nbsp;krbem. Ach! Kdybych tak i&nbsp;ten kousek mohla uvidět! Tak ráda bych věděla, jestli tam v&nbsp;zimě taky topí: to&nbsp;se&nbsp;neví, až&nbsp;když se&nbsp;kouří z&nbsp;našeho krbu, a&nbsp;pak se&nbsp;kouř valí i&nbsp;v&nbsp;jejich pokoji – ale možná, že&nbsp;jen tak dělají, jako by&nbsp;se&nbsp;i&nbsp;u&nbsp;nich topilo. Knihy mají skoro jako my, jenže slova jdou opačným směrem. Vím to, protože jsem jednou naši knihu podržela před zrcadlem a&nbsp;oni zas v&nbsp;tom druhém pokoji podrželi svou.</span></p>
        <p class="chunk" data-nb-ref-number="5" data-nb-words="129" data-nb-chars="695"><span class="idea" data-nb-ref-number="4" id="idea4" data-nb-words="129" data-nb-chars="695">Jakpak by&nbsp;se&nbsp;ti, Katko, líbilo v&nbsp;domě za&nbsp;zrcadlem! Jestlipak by&nbsp;ti&nbsp;tam dávali mlíčko! Třeba se&nbsp;to&nbsp;mlíčko v&nbsp;domě za&nbsp;zrcadlem nedá ani pít – Ach Katko! Ale teď jsme až&nbsp;u&nbsp;chodby. Když necháš v&nbsp;salónku dveře dokořán, je&nbsp;té&nbsp;chodby v&nbsp;domě za&nbsp;zrcadlem vidět jenom kousíček; co&nbsp;je&nbsp;vidět, vypadá zrovna jako naše chodba, jenže tam dál je&nbsp;třeba docela jiná. Ach Katko, kdybychom se&nbsp;tak dostaly do&nbsp;domu za&nbsp;zrcadlem, to&nbsp;by&nbsp;bylo hezké! Nějak se&nbsp;tam, Katko, jako dostaneme. Zrcadlo je&nbsp;jako z&nbsp;poddajného gázu a&nbsp;my&nbsp;jím projdeme. Opravdu! Teď se&nbsp;nějak zamžilo. Projdeme jím jako nic –“ Jen to&nbsp;dořekla, už&nbsp;stála na&nbsp;krbové římse, ani nevěděla, jak se&nbsp;tam octla. A&nbsp;zrcadlo se&nbsp;opravdu rozplývalo jako stříbřitá mlha.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./alenka_v_kraji_divu_105.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection2"><p class="mlptext1">„Dobře žes mi to připomněla,“ řekla Vévodkyně, „usekněte
jí hlavu!“</p>

<p class="mlptext">Alenka se bázlivě ohlédla po kuchařce, zda se toho chytne; ale
ta už zas míchala polévku a vůbec neposlouchala, a tak Alenka znovu spustila: „Za
čtyřiadvacet hodin, aspoň myslím… či snad za dvanáct? Když já –“</p>

<p class="mlptext"><span class="calibre18">„Dej mi s tím pokoj,“ řekla
Vévodkyně, „počty mi nikdy nešly!“</span> A znovu hýčkala dítě a zpívala mu
jakousi ukolébavku a po každé řádce s ním notně zatřásla:</p>

<p class="mlpversei">Vyhubuj chlapce,<br class="calibre11"/>
zřež ho, když kýchne<br class="calibre11"/>
zas natruc matce.<br class="calibre11"/>
Bít ho je hřích? Ne!</p>

<p class="msonormal">Sbor</p>

<p class="mlptext">(do něho vpadla též kuchařka a dítě):</p>

<p class="mlpversei"><span class="mlpznakkurziva11b">Hú! Hú! Hú!</span></p>

<p class="mlptext">Při druhé sloce Vévodkyně dítětem prudce pohazovala a škvrně
se tak rozvřískalo, že Alenka slovům skoro nerozuměla.</p>

<p class="mlpversei"><span class="mlpznakkurziva11b">Seřežu chlapce,<br class="calibre11"/>
sotvaže kýchne,<br class="calibre11"/>
po malé krapce<br class="calibre11"/>
pepře hned ztichne.</span></p>

<p class="mlptext">Sbor:</p>

<p class="mlpversei">Hú! Hú! Hú!</p>

<p class="mlptext">„Tumáš, pochovej ho trochu!“ řekla Vévodkyně Alence a hodila
jí dítě. „Musím se ustrojit na Královnin kroket,“ a odkvapila. Kuchařka po ní
hodila pekáč, ale netrefila ji.</p>

<p class="mlptext">Alenka měla co dělat, aby dítě chytla, bylo to stvoření
neforemné, ruce a nohy mu trčely na všecky strany, „jako hvězdice,“ řekla si
Alenka. Když je chytla, funělo to ubožátko jako lokomotiva, pořád se smršťovalo
a zas natahovalo, a tak je první chvíli stěží udržela.</p>

<p class="mlptext">Konečně na to přišla, jak je má vlastně chovat (svinula je do
uzlíčku a popadla za pravé ucho a levou nohu, aby se nemohlo narovnat), a vynesla
je na čerstvý vzduch. „Když to dítě neodnesu, za pár dní bude jistě po něm.
Nebyla by to vražda, kdybych je tu nechala?“ Poslední slova pronesla nahlas a škvrně
jí odpovědělo zachrochtáním (kýchat už přestalo). „Nechrochtej,“ okřikla je
Alenka, „tak se přece nemluví.“</p>

<p class="mlpobrazky"></p>
</div>
</body>
</html>
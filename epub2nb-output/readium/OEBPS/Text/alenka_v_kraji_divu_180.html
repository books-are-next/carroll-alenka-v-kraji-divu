<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection4"><p class="mlptext1">Skutálel se už popáté, Alenka ho zase vysadila a osmělila
se prohodit: „Moc zkušeností v ježdění asi nemáte.“</p>

<p class="mlptext">Jezdec se nad tím zatvářil překvapeně a dotčeně: „Jak jsi na
to přišla?“ Jednou rukou se držel Alenky za vlasy, aby nepřepadl na druhou
stranu, a tak se drápal do sedla.</p>

<p class="mlptext">„Protože kdo má zkušenosti, ten tak často z koně nepadá.“</p>

<p class="mlptext">„Zkušenosti, těch já mám,“ řekl vážně Jezdec, „těch já mám!“</p>

<p class="mlptext">„Opravdu?“ Na víc se Alenka nezmohla, ale řekla to co
nejupřímněji. Potom se chvíli ubírali mlčky dál, Jezdec si se zavřenýma očima
něco broukal a Alenka čekala úzkostlivě, kdy se zas skutálí.</p>

<p class="mlptext"><span class="calibre18">„Pravé jezdecké umění,“
zahlaholil náhle Jezdec a mávl pravou rukou, „záleží v tom, zachovat –“ A tady
jako by uťal, Jezdec žuchl po hlavě na cestičku, po které kráčela Alenka.
Tentokrát se notně polekala, a jak ho sbírala ze země, starostlivě se zeptala: „Nepolámal
jste si kosti?“</span></p>

<p class="mlptext">„Nestojí to za řeč,“ řekl Jezdec, jako by mu na nějaké té
zlámané kosti nezáleželo. „Jak jsem říkal, pravé jezdecké umění záleží v tom –
udržet rovnováhu. Takhle –“</p>

<p class="mlptext">Pustil uzdu a rozpřaženýma rukama ukazoval Alence, jak to
myslí; tentokrát spadl naznak rovnou koni pod nohy.</p>

<p class="mlptext">„Zkušeností, těch já mám,“ vedl svou, jak mu Alenka pomáhala
ze země. „Těch já mám!“</p>

<p class="mlptext">Alenka se neudržela a křikla: „To je k smíchu! Pro vás by tak
byl dřevěný kůň na kolečkách.“</p>

<p class="mlptext">„A ten jede klidně?“ zajímal se hned Jezdec; nebýt toho, že se
chytil koně kolem krku, málem se z něho znovu skutálel.</p>

<p class="mlptext">Alenka se neudržela smíchy a vyprskla: „O moc klidněji než
živý.“</p>

<p class="mlptext">„Jednoho si opatřím,“ řekl zamyšleně Jezdec. „Jednoho nebo dva
– možná i víc.“</p>

<p class="mlptext">Rozhostilo se ticho a potom Jezdec promluvil. „Vynálezy, to je
moje. Když jsi mě naposled sbírala ze země, jistě sis všimla, jak jsem zamyšlený.“</p>

<p class="mlptext">„Trochu vážný jste byl,“ řekla Alenka.</p>

<p class="mlptext">„Zrovna jsem vynalézal nový způsob, jak se dostat přes branku.
– Chtěla bys to vědět?“</p>

<p class="mlptext">„Moc ráda,“ řekla zdvořile Alenka.</p>

<p class="mlptext">„Povím ti, jak jsem na to přišel,“ řekl Jezdec. „Řekl jsem si:
‚Potíž je jenom s nohama, hlava je už dost vysoko.‘ Nejprve si položím hlavu na
branku – potom je hlava dost vysoko – potom se postavím na hlavu – potom jsou i
nohy dost vysoko – a potom se přehoupnu a je to.“</p>

<p class="mlptext">„Když to takhle všechno uděláte, snad se přehoupnete,“ dumala
Alenka, „ale nezdá se vám to trochu těžké?“</p>

<p class="mlptext">„Ještě jsem to nezkoušel,“ řekl vážně Jezdec, „tak to s určitostí
nevím – ale trochu těžké to asi bude.“</p>

<p class="mlptext">Tak ho to pomyšlení znepokojilo, že Alenka honem zavedla řeč jinam
a spustila zvesela: „Vy máte ale podivnou přílbu! Je to taky váš vynález?“</p>

<p class="mlptext">Jezdec pyšně pohlédl na přílbu zavěšenou u sedla. „Ano,“ řekl,
„ale vynalezl jsem ještě lepší – ta je jako homole cukru. Kdysi jsem ji nosil,
a jakmile jsem spadl z koně, přílba se hned zaryla do země. Daleko jsem tedy
nespadl – ale hrozilo mi ovšem, že spadnu do ní. Jednou se mi to dokonce stalo –
a nejhorší na tom bylo, že než jsem se z ní dostal, přijel druhý Bílý Jezdec a nasadil
si ji. On si myslil, že je to přílba.“</p>

<p class="mlpobrazky"></p>
</div>
</body>
</html>
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection2">
<h2 class="mlpuroven2kapitola">Humří čtverylka</h2>

<p class="mlptextbez1radku">Paželv si zhluboka vzdychl a jednou prackou si otřel
oči. Hleděl na Alenku, soukal ze sebe slova, ale hrdlo měl sevřené samým štkaním.
„Jako by mu kost zaskočila,“ Noh jím zalomcoval a bouchal ho do zad. Posléze se
Paželv zmohl na řeč a všecek uslzen takto hovořil dále:</p>

<p class="mlptext">„Ty jsi pod mořem asi mnoho nežila –“ („To ne,“ řekla Alenka.)
„a s Humrem ses vůbec neseznámila –“ (Užuž měla Alenka na jazyku: Jednou jsem
ho ochutnala –, ale honem se zarazila a řekla: „Vůbec ne.“) „a tak ani netušíš,
jak rozkošná je Humří čtverylka.“</p>

<p class="mlptext">„To ne,“ řekla Alenka. „A jaký je to tanec?“</p>

<p class="mlptext">„Inu,“ řekl Noh, „nejprve si tanečníci na pobřeží stoupnou do
řady –“ </p>

<p class="mlptext">„Do dvou řad!“ zakřikl ho Paželv. „Jsou to Tuleni, Želvi a tak
dále; slimýši se odklidí z cesty…“</p>

<p class="mlptext">„To obyčejně chvíli trvá,“ skočil mu do řeči Noh.</p>

<p class="mlptext">„… udělají se dva kroky vpřed…“</p>

<p class="mlptext">„Za tanečníka má každý Humra!“ křikl Noh.</p>

<p class="mlptext">„No ovšem,“ řekl Paželv. „Dva kroky vpřed se svým tanečníkem –“</p>

<p class="mlptext">„– potom se tanečníci vymění a v stejném pořádku se couvne,“
připomenul Noh.</p>

<p class="mlptext">„A potom se, rozumíš,“ vedl svou Paželv, „vyhodí –“</p>

<p class="mlptext">„Humři!“ vřískl Noh a poskočil.</p>

<p class="mlptext">„– co nejdál do moře –“</p>

<p class="mlptext">„A plave se za nimi!“ zaječel Noh.</p>

<p class="mlptext">„V moři se udělá kotrmelec!“ křikl Paželv a hopsal jako divý.</p>

<p class="mlptext">„Humří tanečníci se znovu vymění!“ zahulákal Noh.</p>

<p class="mlptext">„Plave se zpátky na břeh a – to je první figura,“ řekl Paželv
a rázem ztišil hlas; až dosud obě stvoření řádila jako pominutá a teď se smutně
a pokojně dívala na Alenku.</p>

<p class="mlptext">„Tanec je to jistě pěkný,“ pronesla nesměle Alenka.</p>

<p class="mlptext">„Chtěla bys ho kousek vidět?“ řekl Paželv.</p>

<p class="mlpobrazky"></p>
</div>
</body>
</html>
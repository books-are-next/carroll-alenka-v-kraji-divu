<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection2"><p class="mlptext1">Ta hledá ve všem naučení, pomyslila si Alenka.</p>

<p class="mlptext">„Jistě je ti divné, proč tě nevezmu kolem pasu,“ ozvala se po
chvilce Vévodkyně. „To jenom proto, že nevím, jakou má tvůj plameňák povahu.
Mám to zkusit?“</p>

<p class="mlptext">„Třeba vás štípne,“ varovala ji Alenka, protože nestála
Vévodkyni o to, aby to zkusila.</p>

<p class="mlptext">„To je pravda,“ řekla Vévodkyně, „plameňák a hořčice štípou. Z
toho plyne naučení – <span class="mlpznakkurziva11b">vrána k vráně sedá, rovný rovného
si hledá</span><i class="calibre15">.</i>“</p>

<p class="mlptext">„Jenže hořčice není pták,“ podotkla Alenka.</p>

<p class="mlptext">„Správně,“ řekla Vévodkyně. „Ty se ale umíš jasně vyjadřovat!“</p>

<p class="mlptext">„Je to myslím nerost,“ řekla Alenka.</p>

<p class="mlptext">„Samozřejmě.“ Vévodkyně si nejspíš umínila na všechno jí přizvukovat.
„Jsou tady opodál velké hořčicové doly. Z toho plyne naučení – <span class="mlpznakkurziva11b">tam, kde jsou doly, nejsou žádné hory</span>.“</p>

<p class="mlptext">„Už to mám!“ Alenka poslední větu přeslechla. „Je to zelenina.
Nevypadá jako zelenina, ale je.“</p>

<p class="mlptext">„Úplně s tebou souhlasím,“ řekla Vévodkyně, „a z toho plyne
naučení – <span class="mlpznakkurziva11b">buď tím, čím se zdáš</span> – nebo
stručně řečeno – <span class="mlpznakkurziva11b">nikdy se nedomýšlej, že nejsi
jiná, než by ses jiným mohla zdát, že buď jsi, nebo jsi byla, a nejiná, než by
ses jim byla bývala zdála</span><i class="calibre15">.</i>“</p>

<p class="mlptext">„Snad bych to lépe pochopila,“ řekla Alenka zdvořile, „kdybych
si to napsala – když to povídáte, nějak mi to není jasné.“</p>

<p class="mlptext">„To nic není, kdybych chtěla, to bych ti to teprve pověděla,“
troštovala se Vévodkyně.</p>

<p class="mlptext">„Jen se prosím neobtěžujte a nepovídejte to ještě obšírněji,“
bránila se Alenka.</p>

<p class="mlptext">„Jaképak obtěžování!“ řekla Vévodkyně. „Věnuji ti všechno, co
jsem až doposud řekla.“</p>

<p class="mlptext">Laciný dárek! pomyslila si Alenka. Ještě štěstí, že se
nedávají takové dárky k narozeninám! Ale nahlas říct se to neodvážila.</p>

<p class="mlptext">„Zase přemýšlíš?“ Vévodkyně znovu zaryla Alence bradou do ramene.</p>

<p class="mlptext">„Mám právo přemýšlet,“ odpověděla Alenka zhurta, už ji to
dopalovalo.</p>

<p class="mlptext">„Povídali,“ řekla Vévodkyně, „to by pak měli vepři právo
lítat; a z toho plyne na –“ Ale tu Vévodkyně zmlkla, oblíbené slovo „naučení“
nedopověděla a paže, kterou byla do Alenky zavěšená, se jí rozechvěla. Alenka
zdvihla hlavu a před nimi stála Královna, ruce založené, a mračila se jako
hrom.</p>

<p class="mlptext">„To je dnes hezky, Vaše Veličenstvo!“ hlesla Vévodkyně
tichounkým hláskem.</p>

<p class="mlptext">„Předem vás upozorňuji,“ Královna křikla a přitom dupla nohou,
„než řeknu švec, buď zmizíte vy, nebo vaše hlava! Vyberte si!“</p>

<p class="mlptext">Vévodkyně si vybrala a v mžiku byla tatam.</p>

<p class="mlptext">„Hrajme dál,“ řekla Královna Alence, a Alenka samým strachem
ani necekla a pomalu šla za ní zpátky na kroketové hřiště.</p>

<p class="mlptext">Ostatní hosté Královniny nepřítomnosti hned využili a hověli
si v chládku, ale sotva ji spatřili, honem se vrátili do hry; a Královna jen
prohodila, že kdo se omešká, zaplatí to životem.</p>

<p class="mlptext">Královna se při hře s druhými hráči ustavičně hádala a pokřikovala:
„Usekněte mu hlavu!“ nebo „Usekněte jí hlavu!“ A koho odsoudila, toho vojáci
hned zatkli; pak ovšem nemohli dělat branky, a tak tam za nějakou půlhodinku
žádné branky nezbyly a všichni hráči až na Krále, Královnu a Alenku byli
zatčeni a odsouzeni k smrti.</p>

<p class="mlpobrazky"></p>
</div>
</body>
</html>
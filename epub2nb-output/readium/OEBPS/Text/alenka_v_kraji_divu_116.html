<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection4">
<h2 class="mlpuroven2kapitola">Zahrada živých květin</h2>

<p class="mlptextbez1radku">„Tamhle z toho vršku,“ řekla si Alenka, „se po
zahradě líp rozhlédnu. Tady k němu vede pěšinka – snad, ba ne, nevede –“ (ušla
kousek po pěšině a několikrát ostře zahnula), „ale nakonec třeba přece
povede. Ta se nějak divně klikatí! To je vývrtka, a ne pěšina! A tudy snad
odbočuje na vršek – ne, neodbočuje! Míří zpátky k domu. Zkusím to jinudy.“</p>

<p class="mlptext">A tak to zkoušela, zahýbala sem a tam, zahýbala hned na tu,
hned na druhou stranu, ale dělej co dělej, vždycky došla zpátky k domu. Jednou
dokonce zahnula prudčeji, a než se stačila zastavit, vrazila do něho.</p>

<p class="mlptext">„Darmo o tom mluvit,“ Alenka si změřila dům, jako by se s ní
hádal, „zatím se tam nevrátím. Vím, že bych zas musila projít zrcadlem do
starého pokoje, a veta by bylo po mém dobrodružství!“</p>

<p class="mlptext">Rázně se otočila k domu zády, znovu vyrazila po pěšině a umínila
si, že se jí nespustí, dokud nedojde na vršek. Chvíli to šlo, už si říkala: „Tentokrát
to přece jen dokážu –“ a v tom se pěšina zkroutila a otřepala (jak to později
Alenka popisovala) a vzápětí byla Alenka už zase u samých dveří.</p>

<p class="mlptext">„To je k zlosti!“ zvolala Alenka. „Kdo to jakživ viděl, aby se
dům takhle pletl do cesty!“</p>

<p class="mlptext">Jenže vršek se tyčil přímo před ní a nezbylo jí, než se tam
znovu vydat. Tentokrát došla k velkému květinovému záhonu vroubenému sedmikráskami
a uprostřed záhonu stála vrba.</p>

<p class="mlptext">„Ach Lilie Tygrovitá,“ řekla Alenka k jedné lilii kývající se
ladně ve větru, „kdybys tak uměla mluvit!“</p>

<p class="mlptext">„My mluvit umíme,“ řekla Lilie Tygrovitá, „ale jen s tím, kdo
nám stojí za to.“</p>

<p class="mlptext">Alenka nad tím tak užasla, že chvíli ze sebe slovo
nevypravila; až se jí zatajil dech. Lilie Tygrovitá se dále kývala, až nakonec
Alenka bázlivě – šeptem promluvila: „A to umějí všechny květiny mluvit?“</p>

<p class="mlptext">„Zrovna jako ty,“ řekla Lilie Tygrovitá, „a o moc hlasitěji.“</p>

<p class="mlptext">„U nás se nesluší promluvit první,“ řekla Růže, „a už jsem si
říkala, kdy začneš! ‚Obličej,‘ povídám si, ‚bezduchý docela není, ale chytrý
taky ne!‘ Ale barvu máš správnou a to znamená mnoho.“</p>

<p class="mlptext">„Barva je mi lhostejná,“ prohodila Lilie Tygrovitá, „kdyby jen
měla načechranější okvětní lístky, nic by jí nechybělo.“</p>

<p class="mlptext">Alenka nesnášela výtky, a začala se tedy sama vyptávat: „Nebojíte
se někdy, když vás vysázeli tak daleko a nikdo vás tu nehlídá?“</p>

<p class="mlptext">„Tamhleten strom uprostřed,“ řekla Růže, „k čemu by tu byl?“</p>

<p class="mlptext">„Ale co dělá, když hrozí nebezpečí?“ zeptala se Alenka.</p>

<p class="mlptext">„Vyje,“ řekla Růže.</p>

<p class="mlptext">„Ano, vyje,“ řekla Sedmikráska, „protože se z jeho proutí
metla vije.“</p>

<p class="mlptext">„A to jsi nevěděla?“ rozhorlila se jiná Sedmikráska a křičely
jedna přes druhou, až z jejich vřískotu uši zaléhaly.</p>

<p class="mlptext">„Budete ticho!“ okřikla je Lilie Tygrovitá a celá rozechvělá
rozčilením kývala se zuřivě sem a tam. „Ony vědí, že na ně nemohu!“ sípala a roztřesenou
hlavu nakláněla k Alence. „Jinak by si tak netroufaly!“</p>

<p class="mlptext">„Nic si z toho nedělej,“ chlácholila ji Alenka a sklonila se k
Sedmikráskám, které už zase začínaly: „Jestli nebudete zticha, tak vás utrhnu!“</p>

<p class="mlptext">Rázem zmlkly a ty růžové zbledly.</p>

<p class="mlptext">„Tak to má být,“ řekla Lilie Tygrovitá. „Sedmikrásky, to je ti
čeládka. Jen promluvíš, všechny spustí naráz, a poslouchat to jejich drmolení,
z toho bys uschla!“</p>

<p class="mlptext">„Čím to, že tady umíte tak hezky mluvit?“ Alenka doufala, že
ji tou poklonou lépe naladí. „Byla jsem už v mnoha zahradách, ale žádné květiny
tam nemluvily.“</p>

<p class="mlptext">„Sáhni si na záhon,“ řekla Lilie Tygrovitá, „hned to pochopíš.“</p>

<p class="mlptext">Alenka si sáhla. „Sypký není,“ řekla, „ale co to má s tím
společného?“</p>

<p class="mlptext">„Jinde v zahradách bývají sypky a květiny v nich pořád spí,“
řekla Lilie Tygrovitá.</p>

<p class="mlptext">Znělo to přesvědčivě a Alenka byla ráda, že to ví. „To jsem si
nemyslila!“ řekla.</p>

<p class="mlptext">„Jak se mi zdá, ty vůbec nemyslíš,“ řekla přísně Růže.</p>

<p class="mlpobrazky"></p>
</div>
</body>
</html>
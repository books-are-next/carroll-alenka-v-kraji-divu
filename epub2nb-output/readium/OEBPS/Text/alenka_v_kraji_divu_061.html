<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection2"><p class="mlptext1">„Ale ne, prosím vás, povídejte dál!“ prosila Alenka. „Už
nebudu vyrušovat. Tak tedy <span class="mlpznakkurziva11b">jedna</span> taková
studánka je.“</p>

<p class="mlptext">„Vida, jedna!“ horlil Plch, ale přece si dal říct a povídal
dál.</p>

<p class="mlptext">„A tak ty tři sestřičky – se vám učily vážit –“</p>

<p class="mlptext">„Co vážily?“ zeptala se Alenka – na svůj slib nadobro
zapomněla. </p>

<p class="mlptext">„Sirup,“ odpověděl Plch tentokrát bez rozmýšlení.</p>

<p class="mlptext">„Chtěl bych čistý šálek,“ přerušil ho Švec. „Poposedněme si.“</p>

<p class="mlptext">Po těch slovech poposedl a Plch to udělal po něm. Zajíc
Březňák se pošoupl na Plchovo místo a Alenka chtíc nechtíc usedla na místo
Zajíce Březňáka. Jediný Švec při té výměně dobře pochodil, zato Alenka na tom
byla mnohem hůř, protože si Zajíc Březňák právě převrhl na talíř konvičku s mlékem.</p>

<p class="mlptext">Alenka se bála znovu Plcha urazit, opatrně tedy spustila: „Ale
já tomu nerozumím. Odkud ten sirup vážily?“</p>

<p class="mlptext">„Z vodní studánky se váží voda,“ řekl Švec, „tak proč bys
nemohla vážit sirup ze sirupové studánky, ty hloupá.“</p>

<p class="mlptext">„Ale vždyť byly ve studánce,“ řekla Alenka Plchovi a Ševcovy poznámky
si vůbec nevšímala.</p>

<p class="mlptext">„To se ví, že byly v ní – a ne vně.“</p>

<p class="mlptext">Touto odpovědí byla Alenka tak zmatena, že nechala Plcha
chvíli bez přerušení povídat.</p>

<p class="mlptext">„Tak se tedy učily vážit,“ hovořil Plch a mnul si oči a zíval,
jak na něj šly dřímoty, „a vážily si všeho možného, všeho, co začíná na M –“</p>

<p class="mlptext">„Proč na M?“ zeptala se Alenka.</p>

<p class="mlptext">„A proč ne?“ řekl Zajíc Březňák. Alenka zmlkla.</p>

<p class="mlptext">Plch přivíral oči a podřimoval; ale Švec ho štípl, až vyjekl a
procitl a mluvil dále: „Co začíná na M jako myš, měsíc, myšlenka, mermo – víš,
jak se říká mermomocí – jestlipak si pořádně vážíš mermomocí?“</p>

<p class="mlptext">„Když se tak ptáte, zdá se mi, že ne,“ řekla Alenka rozpačitě.</p>

<p class="mlptext">„Tak nemluv,“ řekl Švec.</p>

<p class="mlptext">Ta hrubost Alence dodala. Rozezleně vstala a šla pryč; Plch
rázem usnul a druzí dva si jejího odchodu vůbec nevšímali, ačkoli se ohlížela,
zda ji snad nezavolají zpátky. Zahlédla ještě, jak cpou Plcha do čajové
konvice, a pak už je neviděla.</p>

<p class="mlptext">„Tam už rozhodně nepůjdu!“ řekla si Alenka, jak se prodírala
lesem. „Jakživa jsem nebyla na hloupější svačině!“</p>

<p class="mlptext">Jen to dořekla, všimla si, že v jednom stromě jsou dvířka. To
je ale divné! napadlo jí. Ale dnes je všechno divné. Co kdybych šla dovnitř. A šla.
A opět se octla v dlouhé síni, hned vedle skleněného stolečku.</p>

<p class="mlptext">„Už si dám lepší pozor,“ řekla si a rovnou sebrala zlatý
klíček a odemkla dvířka do zahrady. Potom uždibovala houbu (měla jí kousek v kapse),
až se zmenšila na pouhou stopu. Potom prošla chodbičkou; a potom se konečně
octla – v divukrásné zahradě, mezi bujně kvetoucími záhony a chladivými
vodotrysky.</p>

</div>
</body>
</html>
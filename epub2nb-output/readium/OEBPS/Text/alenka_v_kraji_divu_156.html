<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection4"><p class="mlptext1">„Brčko!“ křikla Ovce a přibrala další jehlice.</p>

<p class="mlptext">Co se taky dalo na to odpovědět, a tak Alenka nic neříkala a pilně
zabírala vesly. Voda jí připadala prapodivná, co chvíli v ní zůstala vesla trčet
a skoro se nedala vytáhnout.</p>

<p class="mlptext">„Brčko! Brčko!“ křikla Ovce a znovu přibrala jehlice. „Tím
krabatým veslováním ulovíš kraba.“</p>

<p class="mlptext">Miloučkého kraba! pomyslila si Alenka. To bych byla ráda.</p>

<p class="mlptext">„Neslyšíš, že říkám ‚Brčko!‘?“ osopila se na ni Ovce a přibrala
celý chumáč jehlic.</p>

<p class="mlptext">„Slyším,“ řekla Alenka, „říkáte to v jednom kuse – a hodně
nahlas. A kde jsou prosím krabi?“</p>

<p class="mlptext">„No, ve vodě, kde jinde!“ řekla Ovce, a protože měla plné
ruce, nastrkala si pár jehlic do vlasů. „Jářku, Brčko!“</p>

<p class="mlptext">„Proč mi pořád říkáte Brčko,“ vyjela Alenka. „Nejsem opeřenec!“</p>

<p class="mlptext">„A jsi,“ řekla Ovce, „jsi husička.“</p>

<p class="mlptext">Alenky se to nelibě dotklo, a tak delší chvíli spolu
nemluvily; loďka lehounce plynula, hned mezi trsy puškvorce (vesla tam zůstávala
trčet ještě víc), hned zas pod stromy, ale nad hlavou se jim stále chmuřily
vysoké břehy.</p>

<p class="mlptext">„Ach, prosím pěkně! Ten puškvorec voní!“ zaradovala se Alenka.
„Ano voní – a jak je krásný.“</p>

<p class="mlptext">„Pročpak mě o něj prosíš?“ řekla Ovce, aniž zdvihla hlavu od
pletení. „Já jsem ho nesázela a nebudu ho odtud brát.“</p>

<p class="mlptext">„Tak jsem to nemyslila – prosím pěkně, nemohly bychom počkat a
natrhat si ho?“ žadonila Alenka. „Zastavila byste na chvilku loďku?“</p>

<p class="mlptext">„Co já bych zastavovala?“ řekla Ovce. „Přestaň veslovat, a zastaví
se sama.“</p>

<p class="mlptext">I šinula se loďka po řece, až lehounce vplynula do
rozkomíhaného puškvorce. S pečlivě vyhrnutými rukávy nořily se potom paže až po
loket do tmy a hmataly hezky hluboko, než puškvorec ulomily – nakloněná přes
okraj loďky, až se jí smáčely konečky rozcuchaných kadeří, chvilku zapomněla
Alenka na Ovci i pletení – a jasnýma rozdychtěnýma očima pátrala po chumáčích
voňavého puškvorce.</p>

<p class="mlpobrazky"></p>
</div>
</body>
</html>
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection4"><p class="mlptext1">„Jsi nějaká nesmělá, dovol, abych ti představila Skopovou
Kýtu,“ řekla Černá Královna. „Tohle je Alenka – tohle je Kýta. Tohle je Kýta – tohle
je Alenka.“ Skopová Kýta na míse povstala a poklonila se Alence; Alenka jí
poklonu oplatila a nevěděla, má-li se bát, nebo se smát.</p>

<p class="mlptext">„Chtěly byste plátek?“ podívala se z jedné Královny na druhou
a už se chápala nože a vidličky.</p>

<p class="mlptext">„Vůbec ne,“ ozvala se rázně Černá Královna. „Řezat někoho, kdo
ti byl představen, to se nesluší. Odneste pečeni!“ Číšníci ji odnesli a přinesli
velký Koláč.</p>

<p class="mlptext">„Nepředstavujte mě prosím Koláči,“ vyhrkla Alenka, „nebo se
vůbec nenajíme. Přejete si kousek?“</p>

<p class="mlptext">Ale Černá Královna se nasupila a zavrčela: „Tohle je Koláč –
tohle je Alenka. Tohle je Alenka – tohle je Koláč!“ a číšníci ho odnesli tak
rychle, že mu Alenka ani nemohla oplatit poklonu.</p>

<p class="mlptext">Ale proč by měla poroučet jen Černá Královna? Na zkoušku tedy
Alenka křikla: „Číšníku! Přineste zpátky ten Koláč!“ A jako kouzlem byl Koláč
zase tady. Byl tak ohromný, že se ho trochu ostýchala jako předtím Kýty, ale
přece jen ten ostych přemohla, ukrojila dílek a podala ho Černé Královně.</p>

<p class="mlptext">„To je ale drzost!“ řekl Koláč. „Copak byste tomu říkala, vy
osobo, kdybych tak já z vás kousek ukrojil,“ promluvil mastným lojovým hlasem. A
Alenka se nezmohla na jediné slovo, jenom seděla a koukala a lapala dech.</p>

<p class="mlptext">„Řekni něco,“ nutila ji Černá Královna. „Nechat pořád mluvit Koláč
je k smíchu!“</p>

<p class="mlptext">„Já jsem se dnes naposlouchala tolika básniček,“ Alenka se
zarazila, protože sotva otevřela ústa, nastalo hrobové ticho a všichni na ni
upřeli oči, „a divná věc – v každé básničce bylo něco o rybách. Nevíte, proč
tady mají tak rádi ryby?“</p>

<p class="mlptext">Zeptala se na to Černé Královny a ta jí odpověděla neslaně
nemastně. „Co se týče ryb,“ pronesla pomalu a slavnostně a naklonila se až k Alenčinu
uchu, „Její Bílé Veličenstvo umí pěknou hádanku – složenou ve verších – a ta je
celá o rybách. Má ti ji odříkat?“</p>

<p class="mlptext">„Je to od Vašeho Černého Veličenstva velmi milé, že na to
upozorňuje,“ zavrkala Bílá Královna holubičím hlasem Alence do druhého ucha. „To
by bylo něco! Smím?“</p>

<p class="mlptext">„Prosím,“ řekla zdvořile Alenka.</p>

<p class="mlptext">Bílá Královna se polichoceně zasmála, pohladila Alenku po
tváři a potom spustila:</p>

<p class="mlpversei">Rybu v síti,<br class="calibre11"/>
tu vám každé dítě chytí.<br class="calibre11"/>
Bez udice, bez saku,<br class="calibre11"/>
stojí jen pár šestáků.</p>

<p class="mlpversei">Na pekáči<br class="calibre11"/>
udělat ji chvilka stačí.<br class="calibre11"/>
Do zlatova smaží se<br class="calibre11"/>
a už leží na míse.</p>

<p class="mlpversei">Potom spolu<br class="calibre11"/>
s hosty zasedne se k stolu.<br class="calibre11"/>
Ach, ta vůně líbezná!<br class="calibre11"/>
Labužník ji dobře zná,</p>

<p class="mlpversei">už se těší…<br class="calibre11"/>
Host a ryba. Co je těžší:<br class="calibre11"/>
rybu z kostí vykostit,<br class="calibre11"/>
nebo hosty vyhostit?</p>

<p class="mlptext">„Chvilku přemýšlej a potom hádej,“ řekla Černá Královna. „Zatím
ti připijeme na zdraví – Na zdraví Královny Alenky!“ zavřískla z plných plic a hosté
rázem připili a dělali to prapodivně. Někteří si posadili sklenici na hlavu
jako kratiknot a pili to, co jim kanulo po tváři – jiní zas převrátili džbány a
pili víno, jak stékalo ze stolu – a tři (ti vypadali jako klokani) vlezli do
mísy se skopovou pečení a chlemtali omáčku „jako prasata u koryta,“ řekla si
Alenka.</p>

<p class="mlptext">„Měla bys jim poděkovat pěkným proslovem,“ zamračila se Černá
Královna na Alenku.</p>

<p class="mlptext">„Musíme ti být oporou,“ zašeptala Bílá Královna, jakmile
Alenka poslušně, ač trochu ustrašeně vstala.</p>

<p class="mlptext">„Mockrát vám děkuju,“ odpověděla šeptem, „to není třeba.“</p>

<p class="mlptext">„Takhle to nejde!“ zasáhla rázně Černá Královna. A tak se
Alenka způsobně podrobila.</p>

<p class="mlptext">(„Tak se na mě tlačily,“ řekla později sestře, když jí
vyprávěla o té hostině, „jako by mě chtěly zmáčknout na placku!“)</p>

<p class="mlptext">A opravdu měla co dělat, aby tam při tom proslovu vydržela.
Obě Královny se na ni z obou stran tak tlačily, že ji vyzdvihly do vzduchu: „Zvedám
se, abych vám poděkovala,“ spustila Alenka a opravdu se při těch slovech o několik
palců zvedla; ale zachytila se hrany stolu a šťastně se zas přitáhla k zemi:</p>

<p class="mlptext">„Dej si pozor!“ zavřískla Bílá Královna a oběma rukama popadla
Alenku za vlasy. „Něco se semele!“</p>

<p class="mlptext">A (jak to pak Alenka líčila) už se to mlelo. Svíce vyrostly až
do stropu – vypadaly jako rákosí sršící oheň. Láhve zas popadly talíře, hbitě
si je přidělaly jako křídla, z vidliček si udělaly nohy a poletovaly sem tam,
jako nějací ptáci, stačila si ještě Alenka v tom strašném zmatku pomyslit.</p>

<p class="mlptext">Vtom zaslechla vedle sebe chraplavý smích, ohlédla se po Bílé
Královně, co se jí stalo; ale místo Královny seděla v křesle Skopová Kýta. „<span class="calibre18">Tady jsem,“ ozvalo se z polévkové mísy a Alenka se
obrátila a přes okraj</span> polévkové mísy ještě zahlédla Královnin široce
rozšklebený dobrácký obličej, než zmizela v polévce.</p>

<p class="mlptext">Času nebylo nazbyt. Někteří hosté leželi v mísách a polévková
naběračka kráčela po stole k Alenčinu křeslu a zlostněji kynula, ať uhne z cesty.</p>

<p class="mlpobrazky"></p>
</div>
</body>
</html>
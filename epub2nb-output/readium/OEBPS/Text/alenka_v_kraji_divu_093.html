<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection2"><p class="mlptext1">„A nebudu!“ řekla Alenka.</p>

<p class="mlptext">„Srazte jí hlavu!“ Královna se rozkřikla, co jí hrdlo stačilo.
Nikdo se nehnul.</p>

<p class="mlptext">„Kdopak si z vás něco dělá?“ řekla Alenka (zatím už dorostla
do své velikosti). „Vždyť jste pouhé karty.“</p>

<p class="mlptext">Tu se všechny karty vznesly do vzduchu a potom se zase na ni
snášely – leknutím i zlostí zavřískla a střásla je ze sebe, a tu shledala, že
leží na břehu s hlavou opřenou o sestřin klín a sestra jí opatrně smetá z obličeje
suché listí, které jí tam ze stromů napadalo.</p>

<p class="mlptext">„Probuď se, Alenko!“ řekla sestra. „Ty ses ale prospala!“</p>

<p class="mlptext">„Ach, to ti byl divný sen!“ řekla Alenka, a pokud si
vzpomínala, vypověděla sestře všechna ta podivná dobrodružství, o nichž jste
právě četli; když domluvila, sestra ji políbila a řekla: „To byl, děvenko, opravdu
divný sen. Ale teď běž na svačinu; hnedle se bude stmívat.“ A tak Alenka vstala
a rozběhla se, a jak horempádem utíkala, pořád si říkala, jaký to byl báječný
sen.</p>

<p class="mlptext">Po jejím odchodu zůstala však sestra sedět, podepřela si
hlavu, hleděla na západ slunce a myslela na Alenku i na její báječná dobrodružství,
až se z toho taky rozesnila a měla tento sen:</p>

<p class="mlptext"><span class="calibre66">Nejprve se jí zdálo o Alence,
jak jí zase ručkama obmyká koleno</span><span class="calibre18"> a dychtivě
na ni upírá bystrá očka – slyšela znovu zvuk jejího hlasu a viděla ji před
sebou, jak tak zvláštně pohazuje hlavou a střásá dozadu tu</span> neposlušnou
kadeř, která jí pořád a pořád padá do očí – a jak ji tak poslouchala nebo se
domnívala, že ji poslouchá, kolem dokola se to zahemžilo podivnými tvory ze snu
její sestřičky.</p>

<p class="mlptext">U nohou jí zašustila vysoká tráva, jak se tamtudy hnal Bílý
Králík – poblíž v tůňce zašplíchala na útěku polekaná Myš – zařinčely šálky na
nekonečné svačině Zajíce Březňáka a jeho přátel a Královna vřískavým hlasem
posílala své hosty na popravu – znovu se Vévodkyni na klíně rozkýchalo prasátko
a kolem něho třískaly mísy a talíře – znovu se rozléhal Nohův skřek a skřípání
Ještěříkova pisátka a chroptění likvidovaných morčat a zdálky do toho zalétaly
vzlyky nešťastného Paželva.</p>

<p class="mlpobrazky"></p>
</div>
</body>
</html>
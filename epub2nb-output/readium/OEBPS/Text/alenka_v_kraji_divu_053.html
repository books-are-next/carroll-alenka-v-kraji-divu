<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection2"><p class="mlptext1">„Tamtím směrem,“ mávla kočka pravou tlapkou, „bydlí Švec.
A tamtím směrem,“ a mávla druhou tlapkou, „bydlí Zajíc Březňák. Jdi si ke
kterému chceš, oba jsou potrhlí.“</p>

<p class="mlptext">„Ale já nechci mezi potrhlíky,“ bránila se Alenka.</p>

<p class="mlptext">„Málo platné,“ řekla kočka, „tady jsme všichni potrhlí. Já
jsem potrhlá, ty jsi taky potrhlá.“</p>

<p class="mlptext">„Jak to víš, že jsem potrhlá?“ zeptala se Alenka.</p>

<p class="mlptext">„To je jisté, jinak bys sem nechodila.“</p>

<p class="mlptext">Alence se zdálo, že to žádný důkaz není; ptala se dál: „A jak
víš, že ty jsi potrhlá?“</p>

<p class="mlptext">„Předně,“ spustila kočka, „pes potrhlý není, to uznáš, ne?“</p>

<p class="mlptext">„Snad,“ odpověděla Alenka.</p>

<p class="mlptext">„Tak vidíš,“ pokračovala kočka, „pes vrčí, když má zlost, a vrtí
ocáskem, když má radost. No, a já vrčím, když mám radost, a vrtím ocáskem, když
mám zlost. Jsem tedy potrhlá.“</p>

<p class="mlptext">„Já tomu říkám předení, a ne vrčení,“ řekla Alenka.</p>

<p class="mlptext">„Říkej si tomu, jak chceš,“ řekla kočka. „Hraješ dnes u Královny
kroket?“</p>

<p class="mlptext">„Moc ráda bych, ale ještě jsem nedostala pozvánku,“ odpověděla
Alenka.</p>

<p class="mlptext">„Uvidíš mě tam,“ řekla kočka a zmizela.</p>

<p class="mlptext">Alenka se tomu ani moc nedivila, už těm nevídaným věcem
přivykla. Koukala na místo, kde byla předtím kočka, a ona se najednou zas objevila.</p>

<p class="mlptext">„Mimochodem, co je s dítětem?“ zeptala se kočka. „Málem jsem
se zapomněla zeptat.“</p>

<p class="mlptext">„Proměnilo se v prasátko,“ řekla klidně Alenka, jako by to bylo
samozřejmé.</p>

<p class="mlptext">„To jsem si myslela,“ řekla kočka a zas zmizela.</p>

<p class="mlptext"><span class="calibre18">Alenka čekala, jestli se
snad ještě neukáže, ale ona se neukázala, a tak Alenka za chvíli vykročila
směrem, kde prý bydlí Zajíc Březňák. „Ševců jsem už viděla dost,“ řekla si. „Zajíc
Březňák bude mnohem zajímavější, a teď v květnu nebude možná tak potrhle
vyvádět jako v březnu.“ Po těch slovech zdvihla hlavu a vida! Kočka zase seděla
na stromě.</span></p>

<p class="mlptext">„Řekla jsi prasátko, nebo poupátko?“ zeptala se kočka.</p>

<p class="mlptext">„Prasátko,“ odpověděla Alenka, „a taky by ses nemusila tak
najednou objevovat a zase mizet, točí se mi z toho hlava.“</p>

<p class="mlptext">„No dobrá,“ řekla kočka a tentokrát se ztrácela pomalounku od
konečku ocasu až po škleb; ten chvíli ještě potrval, když už ostatek zmizel.
Kočku bez šklebu, to už jsem viděla kolikrát, pomyslila si Alenka, ale škleb
bez kočky! Něco tak zvláštního jsem jakživ neviděla!</p>

<p class="mlptext">Popošla ještě kousek a zahlédla domek Zajíce Březňáka. Napadlo
ji, že to bude on, protože komíny měly podobu slechů a místo došků byla na
střeše srst. Byl to velký domek, a teprve když si uždibla houby z levé ruky a povyrostla
na dvě stopy, troufla si blíž, a i pak kráčela bázlivě, protože si myslila: Co
když přece jen potrhle vyvádí! Měla jsem jít radši za Ševcem!</p>

<p class="mlpobrazky"></p>
</div>
</body>
</html>
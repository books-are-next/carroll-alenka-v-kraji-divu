<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection4">
<h2 class="mlpuroven2kapitola">Valihrach</h2>

<p class="mlptextbez1radku">Ale zatím vejce rostlo a rostlo do lidské podoby. Ze
vzdálenosti několika metrů na něm Alenka rozeznala oči a nos a ústa;
přistoupila až k němu a tu nade vši pochybnost zjistila, že je to sám Valihrach.
„Nikdo jiný to být nemůže!“ řekla si. „Vím to jistě, jako by to měl na tváři napsáno!“</p>

<p class="mlptext">Napsat se to dalo na tu ohromnou tvář třeba stokrát. Valihrach
seděl po turecku se zkříženýma nohama až nahoře na zídce – zídka byla uzounká,
Alence nešlo do hlavy, jak tam vůbec udrží rovnováhu –, a protože hleděl upřeně
jinam a jí si nevšímal, připadal jí jako vycpaný panák.</p>

<p class="mlptext">„Vypadá úplně jako vejce!“ pronesla nahlas a zůstala před ním
stát s napřaženýma rukama, že ho zachytí, kdyby spadl.</p>

<p class="mlptext">Valihrach dlouho mlčel, potom aniž Alence uštědřil jediný
pohled, řekl: „Dát si říkat vejce, to by člověk namouduši z kůže vyletěl!“</p>

<p class="mlptext">„Já jsem prosím řekla, že jenom tak vypadáte,“ mírnila to
Alenka. „Vždyť jsou taky hezká vejce,“ obracela to v lichotku.</p>

<p class="mlptext">Valihrach jí zase jediný pohled neuštědřil a řekl: „Někteří
lidé nemají za krejcar rozumu.“</p>

<p class="mlptext">Alenka se nezmohla na odpověď; jakápak rozmluva, pomyslila si,
když on s ní nemluví – to, co naposled řekl, zřejmě platí stromu –, a tak stála
a potichu si odříkávala:</p>

<p class="mlpversei">Valihrach ze zídky spad jako knedlík.<br class="calibre11"/>
Královská kavalerie,<br class="calibre11"/>
královská infanterie<br class="calibre11"/>
ho zvedaly a zvedaly, a přece neuzvedly.</p>

<p class="mlptext">„Poslední řádek je na tu básničku moc dlouhý,“ pronesla polohlasem;
že ji Valihrach uslyší, na to docela zapomněla.</p>

<p class="mlpobrazky"></p>
</div>
</body>
</html>
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection2"><p class="mlpversei">Na nose mám úhoře<br class="calibre11"/>
a tak chodím po dvoře.<br class="calibre11"/>
Syn jen vzdychá: „Milý Rochu,<br class="calibre11"/>
otci rozumu dej trochu.“</p>

<p class="mlptext">„Tak to není,“ řekl Houseňák.</p>

<p class="mlptext">„Taky se mi zdá,“ hlesla Alenka, „některá slova jsou docela
jinak.“</p>

<p class="mlptext">„Je to nadobro špatně, od začátku až do konce,“ rozsoudil
Houseňák a delší chvíli pak oba mlčeli.</p>

<p class="mlptext">První promluvil Houseňák.</p>

<p class="mlptext">„Jak chceš být veliká?“ zeptal se.</p>

<p class="mlptext">„Na tom mi ani tak nesejde,“ vyhrkla Alenka, „ale pořád se
měnit se mi nelíbí, to víte.“</p>

<p class="mlptext">„Nevím,“ řekl Houseňák.</p>

<p class="mlptext">Alenka nic neříkala; to se jí ještě nestalo, aby jí někdo
tolik odporoval, a už dostávala zlost.</p>

<p class="mlptext">„A takhle se ti to zamlouvá?“ zeptal se Houseňák.</p>

<p class="mlptext">„No, když dovolíte, byla bych radši o kousíček větší,“ řekla
Alenka. „Tři palce na výšku, to nestojí ani za řeč.“</p>

<p class="mlptext">„To je docela slušná výška,“ utrhl se na ni Houseňák a přitom
se vztyčil (měřil přesně tři palce).</p>

<p class="mlptext">„Ale když já na to nejsem zvyklá,“ škemrala nešťastná Alenka. A
v duchu si řekla: Taky by ta osoba nemusila být tak urážlivá!</p>

<p class="mlptext">„Však si časem zvykneš,“ řekl Houseňák, strčil zase fajfku do
úst a zabafal.</p>

<p class="mlptext">Tentokrát Alenka trpělivě čekala, až se Houseňákovi uráčí
promluvit. Za chvilku vyndal Houseňák fajfku z úst, párkrát zívl a otřásl se.
Potom se spustil dolů z houby a odlezl do trávy a jen tak mimochodem prohodil: „Když
vezmeš z jedné strany, budeš větší, když vezmeš z druhé strany, budeš menší.“</p>

<p class="mlptext">Z jedné strany čeho? A z druhé strany čeho? přemýšlela Alenka.</p>

<p class="mlptext">„Houby,“ ozval se Houseňák, jako by se byla zeptala Alenka
nahlas, a v mžiku byl tentam.</p>

<p class="mlptext">Alenka se zadumaně zahleděla na houbu a přemítala, kde vlastně
jsou ty dvě strany; těžko říct, když je celá kulatá. Nakonec kolem ní rozpřáhla
paže co nejdál a oběma rukama kousek u kraje ulomila.</p>

<p class="mlptext">„A teď, kde je která strana?“ řekla si; hned to vyzkoušela,
uždibla kousek z pravé ruky a vtom ji něco praštilo do brady: narazila bradou o
nohy!</p>

<p class="mlptext">Té náhlé změny se nemálo polekala, ale hned si řekla, že nemá
času nazbyt, protože se vůčihledě scvrká; a hned hleděla ukousnout z druhého
kousku. Bradu měla tak přimáčknutou k noze, že ani nemohla pořádně otevřít
ústa; nakonec je přece jen pootevřela a spolkla kousek houby z levé ruky.</p>

<p class="mlptext">„Vida, konečně mám hlavu volnou!“ libovala si Alenka, ale
vzápětí se polekala: uvědomila si totiž, že přišla o ramena; koukla dolů a uviděla
jenom dlouhatánský krk, trčící jako stvol ze zeleného listoví, které se
vzdouvalo hluboko pod ní.</p>

<p class="mlptext">„Co to jenom je, ta zeleň dole?“ řekla si Alenka. „A kam se mi
poděla ramena? A ručičky moje, jak to, že vás nevidím?“ Při těch slovech jimi
zamávala, ale všechno marné, jenom to zelené listí v dáli se zavlnilo.</p>

<p class="mlptext">Protože rukama k hlavě zanic nemohla dosáhnout, sklonila hlavu
až k nim a potěšilo ji, že se jí krk lehce otáčí na všecky strany jako had.
Podařilo se jí ohnout ho do půvabné křivky a už se nořila do listoví – byly to
koruny stromů, pod nimiž se předtím procházela – a tu na ni někdo prudce sykl,
až ucouvla: vylétla proti ní velikánská Holubice a zuřivě ji tloukla křídly do obličeje.</p>

<p class="mlptext">„Hade!“ zavřískla Holubice.</p>

<p class="mlptext">„Já nejsem žádný Had!“ zlobila se Alenka. „Přestaňte.“</p>

<p class="mlptext">„Říkám ti, ty Hade,“ promluvila Holubice už tlumeněji a zavzlykala:
„Zkoušela jsem to všelijak, ale nic jim není vhod!“</p>

<p class="mlptext">„Nemám ponětí, o čem to mluvíte,“ řekla Alenka.</p>

<p class="mlptext">„Zkoušela jsem to v kořenech, zkoušela jsem to v stráních,
zkoušela jsem to v živých plotech,“ vedla svou Holubice a neposlouchala ji, „ale
ti Hadi! Ničím se jim nezavděčíš!“</p>

<p class="mlptext">Alence to bylo čím dál záhadnější, ale zdálo se jí marné něco
říkat, dokud Holubice nedomluví.</p>

<p class="mlptext">„Copak je to malá starost, vysedět vejce?“ řekla Holubice. „A ještě
abych se měla ve dne v noci na pozoru před Hady! Tři neděle jsem oka
nezamhouřila!“</p>

<p class="mlptext">„To mě mrzí, že tolik zkusíte,“ řekla Alenka; už jí začínalo
svítat.</p>

<p class="mlptext">„A zrovna když jsem si vybrala nejvyšší strom v celém lese,“
rozkřičela se Holubice, „a myslela si, že konečně od nich budu mít pokoj, najednou
se ke mně připlazí rovnou z nebe! Fuj, ty Hade!“</p>

<p class="mlptext">„Ale říkám vám! Já nejsem Had!“ bránila se Alenka. „Já jsem –
já jsem –“</p>

<p class="mlptext">„Tak co tedy jsi?“ řekla Holubice. „Je vidět, že si něco
vymýšlíš.“</p>

<p class="mlptext">„Já – já jsem holčička,“ řekla Alenka trochu nejistě, když si
vzpomněla, kolikrát se za ten den proměnila.</p>

<p class="mlptext">„Povídali, že mu hráli!“ odbyla ji Holubice opovržlivě. „Viděla
jsem už nějakých holčiček, ale s takovým krkem ani jednu! Kdepak, kdepak! Ty
jsi Had, to nezapřeš. Ještě mi budeš namlouvat, že jsi nikdy neměla v ústech
vejce!“</p>

<p class="mlptext">„Měla, jak by ne,“ řekla Alenka, ona totiž vždycky mluvila
pravdu, „vždyť holčičky rády vejce, zrovna jako Hadi.“</p>

<p class="mlptext">„Tomu nevěřím,“ řekla Holubice, „ale jestli je opravdu rády,
tak jsou to stejně Hadi, a basta!“</p>

<p class="mlptext">Něco takového Alence ještě nikdy nenapadlo; chvilku byla
zaražená a Holubice toho využila a dodala: „Slídíš po vajíčkách, to já dobře
vím, a jestli jsi holčička, nebo Had, to je mi jedno.“</p>

<p class="mlptext">„Ale mně to vůbec není jedno,“ vyhrkla Alenka, „náhodou po
vajíčkách vůbec neslídím – a i kdyby, o vaše nestojím; syrová já nerada.“</p>

<p class="mlptext"><span class="calibre18">„Kliď se odtud,“ hartusila
Holubice a uvelebila se zase v hnízdě. Alenka se usilovně prodírala stromovím,
ale krk se jí stále zaplétal do větví, takže se musila co chvíli zastavit a krk
vyprošťovat. Potom si vzpomněla, že ještě pořád drží v rukou kousky houby;
opatrně se do nich pustila, uždibla nejprve z jedné ruky, potom z druhé, jednou
trochu povyrostla, potom se zas scvrkla, až se jí nakonec poštěstilo, že byla
zas tak veliká, jako bývala dřív.</span></p>

<p class="mlptext"><span class="calibre18">Dávno již nebyla ani
přibližně tak veliká. Zprvu jí to bylo až divné, ale za chvíli si na to zvykla
a zas už k sobě promlouvala jako obyčejně: „Vida, přání se mi napůl splnilo! Ty
změny jsou samá záhada! Nikdy nevím, co se se mnou v příštím okamžiku stane. Hlavně
že už jsem zase, jak jsem bývala; a teď se jen dostat do té krásné zahrady –
ale jak –?“ Jen to dořekla, octla se na mýtince a tam stál domek vysoký necelé
čtyři stopy. Alenka si řekla: „Ať už tam bydlí, kdo chce, takhle veliká k nim
přijít nemohu, vždyť bych je k smrti vylekala.“ Uždibovala tedy znovu z pravé
ruky, a teprve když se zmenšila na pět palců, odvážila se blíž k domku.</span></p>

</div>
</body>
</html>
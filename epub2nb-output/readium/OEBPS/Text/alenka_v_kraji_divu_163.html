<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection4"><p class="mlptext1">„To je tolik jako syčet a svištět a uprostřed toho ještě
zvuk, jako když kýchneš; však to možná – tamhle v lese – sama uslyšíš – a až to
uslyšíš, budeš toho mít dost. Kdopak ti tu těžkou báseň odříkával?“</p>

<p class="mlptext">„Četla jsem ji v knize,“ řekla Alenka. „Jiné básničky, mnohem
snazší, mi odříkával – myslím Tydlitek.“</p>

<p class="mlptext">„Básničky,“ Valihrach se jednou rukou široce rozpřáhl, „těch
já ti odříkám, když na to přijde –“</p>

<p class="mlptext">„Proč by na to mělo přijít?“ vyhrkla Alenka, jen aby ho
odradila.</p>

<p class="mlptext">Valihrach si toho nevšímal a mluvil dále: „Odříkám ti kousek
napsaný pro tvou zábavu.“</p>

<p class="mlptext">„To bych si měla poslechnout,“ řekla si Alenka, usedla a posmutněle
řekla: „Děkuju.“</p>

<p class="mlpversei">Sněží, v zimě na poli vám<br class="calibre11"/>
pro potěchu píseň zpívám –</p>

<p class="mlptextbez1radku">jenže já ji nezpívám,“ vysvětloval.</p>

<p class="mlptext">„Že nezpíváte, to vidím,“ řekla Alenka.</p>

<p class="mlptext">„Jestli vidíš, zdali zpívám, nebo nezpívám, to máš tedy hodně
bystrý zrak,“ okřikl ji Valihrach. Alenka zmlkla.</p>

<p class="mlpversei">Ta vám bude vysvětlena,<br class="calibre11"/>
až se jaro zazelená.</p>

<p class="mlptext">„Děkuju,“ řekla Alenka.</p>

<p class="mlpversei">Když pak léto vydá kvítek,<br class="calibre11"/>
snad tu píseň pochopíte.</p>

<p class="mlpversei">V podzimu pak smutném, šerém<br class="calibre11"/>
zapište tu píseň perem.</p>

<p class="mlptext">„Jestli si ji zapamatuji, tak si ji zapíšu,“ řekla Alenka.</p>

<p class="mlptext">„Nech si ty poznámky pro sebe,“ řekl Valihrach, „jsou pošetilé
a jenom mě pletou.“</p>

<p class="mlpversei">Rybičkám jsem poslal vzkaz:<br class="calibre11"/>
„Jenom o to žádám vás.“</p>

<p class="mlpversei">Rybky nemeškaly, hned<br class="calibre11"/>
doručily odpověď.</p>

<p class="mlpversei">Byl to od nich pěkný koš:<br class="calibre11"/>
„Nemůžeme, jelikož –“</p>

<p class="mlptext">„Já tomu bohužel nerozumím,“ řekla Alenka.</p>

<p class="mlptext">„Dále je to srozumitelnější,“ prohodil Valihrach.</p>

<p class="mlpversei">Vzkázal jsem jim přísněji,<br class="calibre11"/>
vzdorovat že nesmějí.</p>

<p class="mlpversei">„Vida toho zlostníka!“<br class="calibre11"/>
Prý se jich to netýká.</p>

<p class="mlpversei">Dvakrát jsem jim povídal,<br class="calibre11"/>
ony trucovaly dál.</p>

<p class="mlpversei">Kotlík jsem si přichystal,<br class="calibre11"/>
vydrhnutý dočista,</p>

<p class="mlpversei">naplnil ho u studny.<br class="calibre11"/>
Zlostí jsem byl nerudný.</p>

<p class="mlpversei">Posel přišel: „Zklamu tě,<br class="calibre11"/>
rybičky šly na kutě.</p>

<p class="mlpversei">Dej si na ně zajít chuť.“<br class="calibre11"/>
Já mu na to: „Tak je vzbuď.</p>

<p class="mlpversei">Vzbuď je,“ křičím z plných plic.<br class="calibre11"/>
„Ať už je to, dej si říct.“</p>

<p class="mlptext">Poslední verš Valihrach přímo ječel a Alenka se až otřásla
hrůzou „Tím poslem bych nechtěla být ani zanic.“</p>

<p class="mlpversei">Posel poslechnout se brání:<br class="calibre11"/>
nepohne jím moje lání.</p>

<p class="mlpversei">Okřikl mě: „Ty tvé ryby<br class="calibre11"/>
šel bych vzbudit, jenom kdyby –“</p>

<p class="mlpversei">Vývrtku jsem ze šuplíku<br class="calibre11"/>
vytáh, že je vzbudím v mžiku.</p>

<p class="mlpversei">Na petlici dveře byly.<br class="calibre11"/>
Třesu jimi ze vší síly,</p>

<p class="mlpversei">kopu do nich, pěstí mlátím,<br class="calibre11"/>
mačkám kliku, ona zatím –</p>

<p class="mlptext">Dlouho bylo ticho. „To je celé?“ zeptala se Alenka nesměle.</p>

<p class="mlptext">„Ano, celé,“ řekl Valihrach. „Buď zdráva.“</p>

<p class="mlptext">Toho se Alenka nenadála; ale když jí to tak okatě naznačuje,
řekla si, že se nesluší, aby tam ještě zůstala. Vstala, napřáhla k němu ruku a přívětivě
mu řekla: „Buďte zdráv a na shledanou!“</p>

<p class="mlptext">„Jestli se někdy shledáme, tak tě nepoznám,“ zavrčel Valihrach
a podal jí prst. „Jsi stejná jako druzí.“</p>

<p class="mlptext">„Po tváři se pozná člověk,“ řekla zamyšleně Alenka.</p>

<p class="mlptext">„Právě to mi u tebe vadí,“ řekl Valihrach. „Tvář máš jako
každý jiný – dvě oči tady –“ (palcem jí naznačil ve vzduchu, kde je má,) „uprostřed
nos a dole ústa. Pořád totéž. Kdybys tak měla obě oči na jedné straně nosu –
nebo ústa nahoře – hned by to bylo lepší.“</p>

<p class="mlptext">„Hezky by to nevypadalo,“ namítla Alenka. Valihrach přimhouřil
oči a řekl: „Zkus to, a uvidíš.“</p>

<p class="mlptext">Alenka chvilku čekala, jestli ještě promluví, ale on oči
neotvíral a jí si nevšímal, řekla mu tedy podruhé „Buďte zdráv!“, a když se
nedočkala odpovědi, klidně odešla. Po cestě si říkala: „Nesympatičtějšího –“
(pro útěchu si to dlouhé slovo ještě opakovala) „nesympatičtějšího člověka jsem
jaktěživa –“ Ale už to nedopověděla, protože v tom okamžiku se v lese rozlehl
ohlušující hřmot.</p>

<p class="mlpobrazky"></p>
</div>
</body>
</html>
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection2"><p class="mlptext1">Královna si už zatím prohlédla růže a přerušila ho: „No
bodejť! Hlavu jim srazit!“ Průvod se hnul kupředu, zůstali tam jen tři vojáci –
měli popravit zahradníky, jenže ti se uchýlili pod Alenčinu ochranu.</p>

<p class="mlptext">„Oni vás nesmějí popravit!“ řekla Alenka a strčila je do
velikánského květináče, který stál poblíž. Vojáci tam chvíli okouněli a slídili
po nich a potom si klidně odpochodovali za ostatními.</p>

<p class="mlptext">„Už mají hlavy dole?“ křičela Královna.</p>

<p class="mlptext">„Vaše Veličenstvo, už mají hlavy pryč,“ zahulákali v odpověď
vojáci.</p>

<p class="mlptext">„Dobře!“ křikla Královna. „Kdo hraje kroket?“</p>

<p class="mlptext">Vojáci ani nemukali a dívali se na Alenku, protože se Královna
zřejmě ptala jí.</p>

<p class="mlptext">„Já,“ křikla Alenka.</p>

<p class="mlptext">„Tak pojď!“ zařvala na ni Královna; Alenka se přidala k průvodu
a trnula, co bude dál.</p>

<p class="mlptext">„To je – to je dnes hezky,“ ozval se někdo nesměle vedle ní.
Kráčela vedle Bílého Králíka a ten po ní úzkostlivě pokukoval.</p>

<p class="mlptext">„Moc hezky,“ řekla Alenka, „a kdepak je Vévodkyně?“</p>

<p class="mlptext">„Pst! Pst!“ vyhrkl tichounce Králík. Při řeči se starostlivě
ohlédl, potom si stoupl na špičky, až dosáhl ústy k jejímu uchu, a zašeptal: „Má
být popravena.“</p>

<p class="mlptext">„Její škoda,“ řekla Alenka.</p>

<p class="mlptext">„Říkáš, že je jí škoda?“ zeptal se Králík.</p>

<p class="mlptext">„Vůbec jí není škoda,“ odpověděla Alenka. „Řekla jsem, že to
je její škoda, že má být popravena. A za co?“</p>

<p class="mlptext">„Dala pohlavek Královně –,“ spustil Králík. Alenka vyprskla
smíchy. „Pst!“ zašeptal zděšeně Králík. „Ještě tě zaslechne Královna. Ona se
totiž trochu opozdila a Královna jí řekla –“</p>

<p class="mlptext">„Na místa!“ zahřímala Královna a lidi se rozběhli na všechny
strany, až do sebe vráželi; ale za chvilku se srovnali a začalo se hrát. Alenka
si říkala, že tak prapodivné kroketové hřiště jakživa neviděla. Všude samý hrbol,
samá rýha. Místo koulí živí ježci, místo palic živí plameňáci a branky tvořili
vojáci, předklonění tak, že se rukama i nohama opírali o zem.</p>

<p class="mlptext">Zpočátku bylo pro Alenku nejtěžší poradit si s plameňákem. Jakžtakž
si vmáčkla jeho trup pod paždí, takže nohy mu visely dolů, ale sotva mu pěkně
narovnala krk a chystala se odpálit jeho hlavou ježka, plameňák se pokaždé
stočil dozadu a tak vyjeveně se na ni zadíval, že se dala do smíchu; a když mu
zase hlavu sklonila a zkoušela to poznovu, tuze ji zlobilo, že se jí zatím
ježek rozvinul a šine se pryč. A ke všemu ještě ať chtěla prohnat ježka, kam
chtěla, obyčejně jí to překazil hrbol nebo rýha, a protože také předklonění
vojáci se stále narovnávali a odcházeli jinam na hřiště, Alenka záhy usoudila,
že takhle hrát je náramně těžké.</p>

<p class="mlptext">Hráči hráli všichni najednou, nečekali na své pořadí a v jednom
kuse se hádali a rvali o ježky; netrvalo to dlouho, a Královna se tak
rozlítila, že každou chvilku dupla a křikla: „Srazte mu hlavu!“ nebo zas: „Srazte
jí hlavu!“</p>

<p class="mlptext">Alence už z toho bylo úzko. Zatím se sice s Královnou
nepoškorpila, ale co nevidět se jí to může stát; a co potom, řekla si. Nějak
tuze rádi tu srážejí hlavu, to je div, že je tu vůbec ještě někdo naživu.</p>

<p class="mlptext">Umínila si odtamtud vyváznout a zrovna přemýšlela, jak by nepozorovaně
zmizela, a tu spatřila v povětří podivné zjevení. Nejprve z toho byla celá
zmatená, ale když se na to zahleděla, poznala, že se to někdo šklebí, a hned si
řekla: „Vždyť je to Šklíba, aspoň si budu mít s kým popovídat.“</p>

<p class="mlptext">„Jak se máš?“ řekla Šklíba, jakmile jí přibylo úst, takže
mohla mluvit.</p>

<p class="mlptext">Alenka čekala, až se objeví oči, a potom kývla hlavou. „Darmo
s ní mluvit,“ řekla si, „dokud se nevynoří uši, nebo aspoň jedno.“ Za chvíli se
objevila celá hlava a Alenka postavila plameňáka na zem a hned se rozhovořila o
hře, tak byla ráda, že ji někdo poslouchá. Kočce se nejspíš zdálo, že je jí
vidět dost velký kus, a už se jí víc neukázalo.</p>

<p class="mlptext">„Tohle mi není žádná hra,“ posteskla si Alenka, „a tolik se
všichni hádají, že člověk neslyší vlastního slova – jak se zdá, nemají ani kloudná
pravidla, nebo je aspoň nikdo nedodržuje – a nemáš tušení, co je to za zmatek,
když kdeco je tady živé. Tak třeba tamhleta branka, kterou jsem měla prohnat
příští kouli, prochází se po druhém konci hřiště – a zrovna jsem měla odpálit Královnina
ježka, jenomže on před mým ježkem utekl.“</p>

<p class="mlptext">„Jak se ti líbí Královna?“ zeptala se tiše Šklíba.</p>

<p class="mlpobrazky"></p>
</div>
</body>
</html>
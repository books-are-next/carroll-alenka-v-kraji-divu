<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Alenka v kraji divů a za zrcadlem</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection2"><p class="mlptext1">Dítě znovu zachrochtalo a Alenka se mu starostlivě
zahleděla do tváře, co to s ním je. Nic naplat, nos mělo ohrnutý nahoru, byl to
spíš rypáček než pořádný nos; také oči mělo na dítě příliš maličké; Alence se
ten jeho kukuč vůbec nezamlouval. Snad jenom zavzlykalo, pomyslila si Alenka a znovu
se koukla, má-li v očích slzy.</p>

<p class="mlptext"><span class="calibre18">Ne, slzy tam nemělo. „Jestli
se, milánku, proměníš v prasátko, už s tebou nechci nic</span> mít. Dej si
pozor!“ Maličké zas vzlyklo (nebo zachrochtalo, nedalo se to rozeznat) a chvíli
bylo ticho.</p>

<p class="mlptext">Alenka právě přemýšlela: Copak si s tímhle stvořením počnu, až
přijdu domů? A tu se tak rozchrochtalo, že po něm zděšeně koukla. Nemýlila se:
bylo to ve všem všudy prasátko a Alenka si uvědomila, že nést je dál je čirý
nesmysl.</p>

<p class="mlptext">Postavila tedy toho tvorečka na zem a velmi se jí ulevilo,
když si klidně odběhl do lesa. „Kdyby vyrostl, dítě by z něho bylo hrozně ošklivé,
ale jako čuník docela ujde.“ Přemítala o známých dětech, z kterých by byli
obstojní čuníci, a právě si říkala: „Kdybych jen věděla, jak je proměnit –,“ a vtom
se polekala; pár kroků před ní seděla na stromě kočka Šklíba.</p>

<p class="mlptext">Jak uviděla kočka Alenku, jen se zašklebila. Napohled vypadala
dobrácky, ale měla dlouhé drápy a spoustu zubů, a tak k ní byla Alenka raději
uctivá.</p>

<p class="mlptext">„Číčo,“ spustila nesměle Alenka, protože si nebyla jista, zda
se jí to oslovení zalíbí. Ale kočka se ještě víc rozšklebila.</p>

<p class="mlptext">„Vida, ono se jí to líbí,“ oddychla si Alenka a pokračovala: „Řekla
bys mi prosím, kudy se dostanu odtud?“</p>

<p class="mlptext">„Záleží na tom, kam se chceš dostat,“ řekla kočka.</p>

<p class="mlptext">„To je mi jedno kam –,“ řekla Alenka.</p>

<p class="mlptext">„Pak je jedno, kudy půjdeš,“ řekla kočka.</p>

<p class="mlptext">„– jen když se někam dostanu,“ vykládala Alenka.</p>

<p class="mlptext">„To se jistě dostaneš,“ řekla kočka, „jen když půjdeš dost
dlouho.“ Alenka měla dojem, že se to nedá popřít, zeptala se tedy na něco
jiného. „Jací lidé bydlí tady v okolí?“</p>

<p class="mlpobrazky"></p>
</div>
</body>
</html>
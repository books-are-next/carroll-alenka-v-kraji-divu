---
title: ''
---

To věru vypadalo slibně; Alenka se otočila a šla zpátky.

„Nebuď zlostná,“ řekl Houseňák.

„A to je všechno?“ Alenka div nevybuchla.

„Ne,“ řekl Houseňák.

Alenka si řekla, že počká, stejně nemá co dělat, a možná že se přece jen něco kloudného doví. Houseňák chvíli bafal s rukama v klíně a nic neříkal, až nakonec znovu vyndal fajfku z úst a řekl: „Tak ty myslíš, že ses proměnila?“

„Ano prosím,“ řekla Alenka, „nepamatuju se, co jsem dřív uměla – a každých deset minut jsem jinak veliká.“

„A co si nepamatuješ?“ zeptal se Houseňák.

„Ale chtěla jsem odříkávat Polámal se mraveneček a ono se mi to nějak popletlo,“ posteskla si Alenka.

„Tak mi říkej _Na svatého Řehoře_,“ řekl Houseňák.

Alenka složila ruce a spustila:

> _Na svatého Řehoře,  
> slyšet kroky na dvoře.  
> Syn otevře – duše zlatá!–  
> na hlavě tam stojí táta._

> _K otci honem utíká,  
> třese se jak osika.  
> Ten se směje: Nevídáno,  
> stojku dělám každé ráno._

> _Nehubuj mě, Honzíku,  
> nechci vyjít ze cviku.  
> Elce pelce do pekelce,  
> koukej na ty kotrmelce._
